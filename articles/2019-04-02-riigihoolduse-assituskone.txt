Riigihoolduse ässituskõne
2019-04-01
Jaan Veski
otsedemokraatia, lahku kasvamine, võõrandumine

<p>
<div class=illustration-image>
<a target=_blank href="https://en.wikipedia.org/wiki/File:Spb_Freight_trolley_in_2nd_depot_at_Arsenalnaya_Street.jpg">
<img src="./pics/riigireform_trolleytruck.jpg"><br>
Foto: © A.Savin, Wikimedia Commons, Free Art License.
</a>
</div>
<p>
Soovin, et Eestis aitaks inimesed teineteisel raskustega toime tulla.
Ainult nii suudab ühiskond pidada sammu muutliku olukorraga ja teha
mõistlikke otsuseid. Mida rutem maailm muutub, seda hoolsamalt peame
vaatama, et keegi hammasrataste vahele ei jää.
<p>
Öeldakse, et Eesti on aastakümnetega saanud nii palju jõukamaks, et
"keskmiselt pole kunagi elu nii hea olnud". Tean, et selle lause peale
muigab mõrult mitu inimest. Nimelt on Eesti ümbritsevate maade seas üsna
ebavõrdne paik. Leibkondade netovarade Gini koefitsiendilt troonisime
viimati EL-i neljandal kohal.
<p>
Ebavõrdsuse esimene laine tuli, kui vahetus riik. Valdav osa inimesi sai
erastada oma elukoha, vähesed said erastada ettevõtteid... osad ei
saanud midagi, riik võttis neilt seaduse jõuga katuse pea kohalt ja
sundis oma õiguste kaitseks kohut käima. Miks ma seda 29 aastat hiljem
mainin? Sest sädet ei kustutatud.
<p>
Ebavõrdsuse teine laine kasvas aastatega. Kui kaks inimest omasid
samasugust korterit aastal 1990, aga üks elab Kristiine linnaosas
Tallinnas ja teine Järve linnaosas Kohtla-Järvel, erineb nende vara
väärtus nüüdseks 10 korda. Osad meist küsivad: miks on minu linna
peatänaval tondilossid, aga seal on LED-ekraanidega kaetud ärimajad?
<p>
Olgem ausad, regionaalne areng on Eestit kaheks rebimas. Asjad, mis on
pealinnas enesestmõistetavad, pole seda ääremaadel. Panka minek, posti
saatmine ja haiglas käimine on täitsa eri tasemega ülesanded. Töötamine
maal nõuab pikki autosõite lagunenud teedel.
<p>
Regionaalsete vahedega käsikäes on tekkinud vahed eesti ja vene
emakeelega inimeste olukorras. Ühtede jaoks on lahti rohkem uksi.
Püüdlus hoida Eesti kultuuri võimalikult hästi on iroonilise
tagasilöögina hoidnud osa inimesi Eesti kultuuriruumist eemal -
vähendanud ühiskonna tasakaalu ja pidurdanud arengut.
<p>
Meie seas on inimesi, kes ülikooli sisse said, kuid ära pidid tulema,
sest kooli antud keeleoskus ei lubanud ülikoolis toime tulla. Moodsam
komistuskivi on, et kõiki huvitavaid loenguid ei saa isegi eesti keeles.
Komistuskive, mil üks kukub, aga teine püsti jääb, ei peaks ühiskonnas
olema. Faktiliselt nad on.
<p>
Ebavõrdsuse kolmas laine on meie sekka tulnud väärtushinnangute kaudu.
Kui avada sissetulekute ja omandi edetabelid, leiame et esilehel
troonivad eranditult mehed. Kultuur sisendas neile, et võtke riske ja
saage rikkaks, muidu olete kaotajad. Edetabelil on ka pahupool. Kui
pöörame lehe ümber, vaatab vastu õnnetuste ja enneaegsete surmade,
kaotatud tervise ja mõtlematute tegude edetabel.
<p>
Ühiskond ei ole aga nullsummaga mäng. Sellest, et üks kukkus, ei lähe
teisel paremaks. Kukkuja võib endaga kaasa tõmmata teisi, edu saavutanu
võib selle vilju jagada teistega Võit ja kaotus võivad mitmekordistuda
sõltuvalt sellest, kas tunneme sõnu "solidaarsus" ja "vastastikune abi"
või ei tunne.
<p>
Elu ebavõrdne raskus loob trotsi ja nördimust - võtab motivatsiooni
kukkudes tõusta ja edasi proovida. Kui seda raskust kannavad vanemad,
kasvatab trots koos vanematega lapsi.
<p>
Teatud pinnal võib see muutuda lootusetuks vimmaks. On kurb, aga
inimesed reeglina ei vala vimma välja selle algpõhjuste peale -
algpõhjus võib olla hoomamatu, suur, põimunud läbi ühiskonna.
<p>
Küll aga saab teiste lootusetust ja vimma kultiveerida võimuks. Võim on
tipus magus, aga säärasel pinnal kultiveeritud võim on mürgine ja võtab
oma kasvupinnalt tuleviku. Eesti ühiskond on kolmkümmend aastat lahku
kasvanud. Kui kaugele võib lahku kasvada ilma kärisemata, mina ei tea.
Ühte võin aga öelda: viha peal kultiveeritud võimuga seda ei paranda.
<p>
Ühiskonda ei liimi kokku nii, et käin päeval raadios - seal ma osatan,
liialdan ja fantaseerin (mina pole teinud ühtki viga, süüdi on kõik
teised). Kollitan süvariigiga, süüdistan teist poliitikut, kes rõhutas
et demokraatiast on kõrgemaid väärtusi (põhiseadus nõustub!)
riigipöördekutses... ise luban eemale jäämisel visata tiku tuleohtlikku
kohta. Uue päeva hommikul kõnnin naerul näoga Stenbocki majja. Kõik on
ju korras!
<p>
Poliitikat ei tohi teha kahe näoga, rääkimata kolmest või neljast näost.
Poliitiku teod peavad olema valijale ennustatavad ta sõnade põhjal -
muidu pole esindusdemokraatial mõtet. Mis mõtet on valida esindaja, kes
läheb lühimat teed pidi krabinal võimu poole nagu taksikoer, kes on
maksavorsti näinud?
<p>
Kui esindamine ei tööta, tuleb hakata rääkima otsedemokraatiast,
tagasivõetavast mandaadist, mitme eelistusega häälest, vastuhäälest,
üheringkonnalisest Eestist, kus kandidaadid järjestuvad saadud häälte
järgi... rasketest teemadest. Kui süsteemi ei saa teha korda, tuleb teha
uus süsteem - renoveerida see riik enne, kui temaga õnnetus juhtub.
<p>
Parasjagu tekkida üritava koalitsiooni üks liige jõudis hõisata, et
rahvaalgatusele antakse referendumite esilekutsumise võim (nagu
Šveitsis). Erinevalt šveitslasest, kes on harjunud igal aastal
toimuvaid, läbi minevaid ja läbi kukkuvaid <a target=_blank href="https://imgur.com/gallery/MO46e">
referendumeid toidu alla ja toidu peale tarbima</a>,
pole eesti elanikul säärastel teemadel harjumust.
<p>
Kui referendumid tulevad, tuleb Eesti elanikel kiirkorras - kasvõi nui
neljaks - tekitada omale vähemalt hobitasemel poliitika analüüsi võimed.
Muidu oleme need ahvid anekdoodist, kellele anti käsigranaat.
<p>
Iga referendumi eel peab vältimatult käima kampaania ja toimuma debatid,
muuseas massimeedias. Referendumil on alati võimalus nii hääletada kui
boikoteerida. Taiwani saarel näiteks on reeglid ja olukord nii, et
referendum tihtipeale nurjatakse boikoteerides. Oluline on sõnastus. Kas
Eesti saab kümne korraga toimuva alternatiivse ja konkureeriva
referendumi maaks, mis kõik 20-protsendilise osaluse tõttu põhja
kõrbevad, või muud sorti maaks, on veel lahtine, aga vastus on oluline.
<p>
Kui aga tõdeme, et pole jaksu ehitada Eestit ümber, on võimalus teha
referendum... et endalt referendumi jõuga referendumite tegemise õigus
ära võtta - pall poliitikutele tagasi visata ja öelda: "mina teie praaki
ei paranda".
<p>
Me peame kas hakkama poliitikuteks või nõudma poliitikutelt sõna
pidamist, vaid realistlike lubaduste andmist, ründava retoorika
ärapanemist, vigade tunnistamist, ka enda omade.
<p>
Poliitik peab oma toetaja ning vastase poole pöörduma samade sõnadega.
"Jaga ja valitse" oli Rooma keisrite põhimõte, aga meil pole vaja
keisrit. Kui nii jagada, ei jää mida valitseda! See pael, mida harutama
peame, on kõvasti sassis, aga pusa pooleks raiudes saame hulga kasutuid
juppe.
<p>
