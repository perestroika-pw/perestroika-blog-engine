N14: Hong Kongi viimane võitlus, ajakirjaniku elu Venemaal, etc
2019-06-08
perestroika.pw
nädalakiri


<p>
<div class=illustration-image>
<a target=_blank href="https://en.wikipedia.org/wiki/File:Kowloon_Panorama_by_Ryan_Cheng_2010.jpg">
<img src="./pics/2019-06-08-hongkong.jpg"><br>
Fragment Kowloon'i panoraamist, Ryan Cheng, litsents CC BY-SA 2.0
</a>
</div>
<p>

<p>
<b>Hong Kongi viimane võitlus</b>
<p>
UK ja Hiina Rahvavabariigi vahelise kokkuleppega on Hong Kongi linnastu
sõltumatus tagatud aastani 2047. Siiski nägid paljud juba üleandmise päeval 1997. aastal
ette tulevikku, kus mandri-Hiina võimude järelejätmatu surve
7.4 miljoni elanikuga linna tahtest üle käib.
<p>
Paljud ütleks, et nüüd on see juhtumas.
<a target=_blank href="https://www.theguardian.com/world/2019/jun/07/the-last-fight-for-hong-kong-activists-gear-up-to-protest-extradition-law">The Guardian kirjutab lähemalt</a>, kuidas massimeeleavalduse saatel on linna seadusandlikus kogus
teisele lugemisele tulemas kuriteos kahtlustatava isiku välja andmise seadus,
mis advokaadi ja endise seadusandja Martin Lee sõnul võimaldab lihtsasti öeldes seda, et
"kusagil mandril ütleb keegi, et sa tegid 20 aastat tagasi kuriteo", ning isikul tuleb
kohtu ette astuda Hiina Rahvavabariigis, kus kohtuvõim
on allutatud täidesaatvale võimule, mis on omakorda allutatud
komparteile.
<p>
Ilmselgelt tähendaks see iseseisvuse säilitamise nimel
tegutsevaile poliitilistele aktivistidele väga suuri murepilvi.
<p>
UK ja Kanada välisministrid Jeremy Hunt ja Chrystia Freeland
teatasid ühises avalduses, et nad muretsevad seaduseelnõu
võimaliku mõju pärast UK ja Kanada kodanikele,
keda linnas arvukalt elab. Kunagine Hong Kongi kuberner
Chris Patten hoiatas, et antud seadus on "üks halvemaid asju, mis Hong Kongile juhtuda võib"
pärast 1997. aasta võimuvahetust. Tema sõnul "lammutab seadus tulemüüri
Hong Kongi õigusemõistmise süsteemi ja selle vahel, mis valitseb 'kommunistlikus'
Hiinas" [täiendavad jutumärgid anarhistide poolt].
Berliinis elav iseseisvus-aktivist Ray Wong selgitas,
et tema hinnagul oleks see "viimane nael Hong Kongi kirstukaanes".
<p>
Kahjuks ei ole küsimuses loota muule, kui Hong Kongi elanike
visadusele ja jaksule. Olgu neil õnne ja osavust
supi seest välja tulla.
<p>
&nbsp;
<p>




<p>
<div class=illustration-image>
<a target=_blank href="https://www.pexels.com/photo/frame-framed-framing-girl-1202778/">
<img src="./pics/2019-06-08-framed.jpg"><br>
Allikas: Pexels, autor: Mads Thomsen, litsents: free to use
</a>
</div>
<p>

<p>
<b>Elu ajakirjanikuna Venemaal</b>
<p>
<a target=_blank href="https://www.hs.fi/ulkomaat/art-2000006136343.html">Helsingin Sanomat</a>
ning <a target=_blank href="https://www.err.ee/950492/vene-ajakirjanikud-peavad-ametivenna-uimastiaris-suudistamist-kattemaksuks">ERR</a>
kirjutavad, kuidas käib elu ajakirjanikuna Venemaa Föderatsioonis.
<p>
Uudistesaidi Meduza heaks töötav Ivan Golunov on üks Venemaa hinnatumaid
uurivaid toimetajaid. Tema "erialaks" on korruptsioon Moskva linnas.
Viimastel kuudel on ta saanud tavapärasest rohkem tapmisähvardusi,
kuna kirjutas "kalmistumaffiast", seletades, et Moskva matuseteenuste turgu
haldab linnaametnike ja kurjategijate ühendus.
<p>
Täiesti juhuslikult võtab politsei ta üleeile vahi alla
ja leiab tema kotist mefedrooni ja hiljem kodust kokaiini.
Täiesti juhuslikult avaldab politsei fotod,
mis ei pärine ajakirjaniku kodust ja kuidagi kogemata
saabub süüdistuste lugemisele peapõrutuse ja murtud roietega Golunov,
ning politsei ei tea, kuidas ta küll viga sai.
<p>
Kuna ta kohtus kokku vajub, sündmus selleks ajaks esikaanele on jõudmas,
Peterburi Majandusfoorumi oma varju jätmas ning kohtu ees
toimub meeleavaldus, kus ajakirjaniku kolleegid seisavad järjekorras
et ükshaaval plakatit hoida (sest Venemaal peab
igal mitme osalejaga meeleavaldusel olema luba)
ja sellest hoolimata ükshaaval vahistatud saada...
<p>
...siis pärast politsei poolseid proteste suunati Golunov haiglasse uuringuile.
Ise kirjeldas ta toimunut nõnda, et kui ta aruandele alla kirjutamast keeldus,
löödi teda vähemalt kaks korda ja seisti tema rindkere peal.
<p>
ERR vahendab, et "Meduza" direktor Galina Timtšenko ütles,
et ajakirjanikud aimavad hästi, mis uurimiste eest Golunovi taga kiusatakse.
"Võib-olla ajakirjanike ühendus sai aru, et kui tuldi Ivani järele,
siis võivad ka tulla igaühe järele. Just sellepärast olen kollegidele väga tänulik,
sest me pole kunagi näinud sellist toetust, sellist ühendust ja sellist armastust."
<p>
Hetkel on tulemus see, et Golunov saadeti kahe kuu eeluurimisvangla
asemel kaheks kuuks koduaresti. Tema kohtuprotsessi
edasised tähtajad pole hetkel teada. Tema kätelt proove võtmast,
veendumaks kas ta on narkootikume käidelnud,
politsei keeldus. Teda tundvad inimesed on kinnitanud,
et peavad Ivani poolt narkootikumide omamist ääretult ebatõenäoliseks,
kuna mees oli teadlik, et viibib kõrge tähelapanu all
ja tajus, et tema "mahavõtmiseks" võidakse otsida viisi.
<p>



<p>
