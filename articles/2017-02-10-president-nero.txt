President Nero
2017-02-10
1 MΩ
Trump, poliitika, tõlge

<p> 
Artikkel “Trump kui Nero: Euroopa peab end kaitsma ohtliku presidendi eest” ilmus väljaandes Der Spiegel
5. veebruaril 2017. Käesolev on selle nahhaalne tõlge.
<p>
Elus on aegu, mis tõesti arvesse lähevad. Selliseid, mis toovad ilmsiks inimese iseloomu, aitavad eristada
tähtsat ebaolulisest. Mil tehtavad otsused mõjutavad, mis rada keegi kõnnib. Mõnedele on säärane hetk
traagiline, saabub liiga noorelt ning tagajärjed on aimamatud. Nad otsustavad kergelt ja lähevad kas õnne
või ebaõnne rada. Riigid ja valitsused reeglina pole oma otsustes süütud ega kogenematud.
<p>
Üks säärane hetk on nüüd lähedal. Need, kes otsustama peavad, on juba täiskasvanud. Nad peaks juba
valmistuma selleks, isegi kui valmistumine ei muuda seda valutuks.
<p>
Saksamaa peab Ameerika Ühendriikide neljakümne viienda presidendi vastu välja astuma. See on
niisamagi päris raske: esiteks saime me oma liberaalse demokraatia ameeriklastelt, ja teiseks on ebaselge,
kuidas koleeriline mees teiselpool lompi diplomaatilisele survele reageerib.
<p>
Fakt, et opositsiooni loomine USA valitsuse vastu saab õnnestuda vaid koos Aasia ja Aafrika partneritega —
ja ilmselgelt meie Euroopa partneritega, ja Euroopa Liiduga — ei muuda seda lihtsamaks.
<p>
Saksamaa on tänaseni oma liidrirolli — või vähemalt kantsler Merkeli ja finantsminister Schäuble
tõlgendust liidrirollist — vaadanud kui vastuseisu teiste Euroopa maade huvidele. Olgu need Schäuble’s
kasinusmeetmed või Merkeli immigratsioonipoliitika, kõik see on toimunud ilma teistega koordineerimata
ja üsna jõuliselt. On seetõttu parajalt irooniline, et Saksamaa, mis Euroopas majanduslikult ja poliitiliselt
domineerival kohal on, peab hakkama täitma mitut tühimikku, mille Ameerika Ühedriikide senisest
maailmakorrast, välisminister Fischeri nimetatud “Pax Americana”-st välja astumine, järele jätab. Samal
ajal peab Saksamaa ehitama liitu Donald Trumpi vastu, sest muidu jääb säärane liit loomata. Tema loomine
on aga absoluutselt vajalik.
<p>
Seda on otsesõnu valus kirjutada, aga USA värske president on patoloogiline valetaja. Samuti on ta rassist
(seda on kah valus kirjutada). Ta on üritamas ülalt alla suunalist riigipööret; tema eesmärk on asutada
illiberaalne demokraatia või halvemat; ta soovib võimude tasakaalu õõnestada. Ta vallandas justiitsministri
kohusetäitja enda omast erineva arvamuse pärast ja süüdistas teda “reetmises”. Selline sõnavara sobib
keiser Nerole, kes Rooma hävitas. Selline on türannide mõtteviis.
<p>
Tõsine oht
<p>
Donald Trump ja tema tikutõmbaja Stephen Bannon diskrimineerivad osasid inimesi presidendi
ukaasidega, aga mitte inimesi maadest, kus presidendil on ärihuvid. Presidendi ja tema kõige olulisema
nõuandja osatav suhtumine teadusesse ja haridusse on nii ilmne, et seda on raske illustreerida. Nende
põlgus kliima- ja keskkonnapoliitika vastu väärib märkimist, sest selle kestmine neli kuni kaheksa aastat
oleks tõsine oht.
<p>
20nda sajandi (tõlkija märkus: globaalse poliitika) valdkonnas võib tõelise eduna kirja panna
mitmepoolsuse ja vabakaubanduse saavutamise. Saime aru, et maailm on muutunud piisavalt keeruliseks,
et ükski maa ei suuda selle probleeme üksinda lahendada. Organisatsoonid nagu ÜRO, WTO, IPCC, NATO ja
EL on selle arusaamisega loodud. Ükski neist pole täiuslik, aga me tekitasime nad — ning vajame neid.
Bannon soovib nad ära kaotada ja Trump kas teostab ta soove, või jagab neid.
<p>
Samadel põhjustel ühendab president Trump ka põhjendatu ja põlastusväärse korraga. Meie ajastul on
ebaõiglus tõsine teema, ning globalisatsiooni ja digitaliseerumise kartus põhjendatud — ühiskondade
erinevused ja moodsa elu kiirus on päriselt äärmuslikud. Trump ühendab need mured sujuvalt ksenofoobia
ja rahvuslusega. Demagoogid teevad nii – see annab neile jõudu. Absurdne on ainult see, et Ameerika
Ühendriigid, tuumarelvadega superriik, mis maailmas majanduslikult, sõjalise jõu poolest ja kultuuriliselt
aastakümneid domineerinud on, esitleb end ohvrina ja kutsub tõsimeeli “Ameerika huvisid esimeseks
asetama” ning muud maailma järeleandmisi tegema. Et aga selline jama väljub maailma kõige võimukama
mehe suust, võetakse seda tõsiselt.
<p>
See oht ei kao ignoreerimisega ära. Ka Saksamaa majandus on USA uue kaubanduspoliitika sihtmärk ja
Saksamaa demokraatia on ideoloogiliselt vastuvõetamatu Trumpi visioonile. Ning ka siin, keset Saksamaad,
ulatavad paremäärmuslased talle abikätt. On üsna viimane aeg oluliste asjade (demokraatia, vabadused,
Lääs ja selle liidud) pärast välja astuda.
<p>
See ei tähenda olukorra eskaleerimist, või kontaktide lõpetamist USA-ga, või koostöögruppide lõpetamist
USA valitsusega. Aga see tähedab et Euroopa peab kasvama tugevamaks ja oma poliitilist ja majanduslike
huvide kaitset plaanima. Seekord USA ohtliku presidendi vastu.
</p>