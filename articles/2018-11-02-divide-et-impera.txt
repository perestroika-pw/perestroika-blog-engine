Divide et impera
2018-11-02
Finrod F.
eetika, rooma vanasõnad, facebook

<p>
Ta lendab! Pardal on paljud. See lennuk peaks olema kollektiivselt juhitav. Igaühel on virtuaalsed kaldtüüride pedaalid ja kõrgus- ning pöördetüüri rool. Kui nad kõik koos ennast suunavad, ei tohiks ju midagi halvasti minna? Paraku nii pole. Kui Facebook oleks koos piloteeritav lennuk, siis igaühe pedaalid ja rool viiks kõigepealt kassasse. Kassast jookseks reklaamiostjate VIP-liin juhtpindade servodeni, ning võimaldaks detailselt kontrollida isegi tavareisijate kompassi näitu.
<p>
Tavareisijate sideliin viiks moderaatorite juurde, kes teeskleks, et nad filtreerivad välja kogemata kangi otsa kukkumisi, tegelikult moderaatorid aga vaataks kahe käega peast kinni hoides tohutut fleimi, mis mootoritest välja paiskub ja inimesi aktiivsena hoiab...
<p>
...piloodikabiini ei oleks. Tõsi küll, sa võid päris hästi näha, mis parempoolsest tagumisest aknast paistab, ning hästi kuulda, mida lähinaabrid hüüatavad, aga pilvise ilmaga õhus püsimiseks on oma infomullist vähe. Eriti veel, kui nii tehishorisont kui kompass võtavad parasjagu arvesse reklaamiostja soovi "nad võiks lõunasse puhkusele lennata".
<p>
Viimati on see lennuk üsna täiuslikku tormi sattunud. BBC kirjutab, et häkkerid panid müüki <a target=_blank href="https://www.bbc.com/news/technology-46065796">81 000 privaatset vestlust</a> ning väidavad, et nende terve andmekogu on 120 miljonit. BBC Venemaa osakond võttis ühendust viie isikuga, kelle andmed avalikustati, ja need isikud kinnitasid lekkinud andmete autentsust.
<p>
Business Insider lisab, et nad korraldasid eksperimendi ja <a target=_blank href="https://www.businessinsider.com/facebook-approved-political-ads-paid-for-by-cambridge-analytica-2018-10">avaldasid Facebookis kaks petureklaami Cambridge Analytica nime all</a>, olemata loomulikult Cambridge Analytica. See firma, mis Facebookilt 50 miljoni kasutaja profiilid näppas ja neid USA valimiste mõjutamiseks kasutas, on globaalse skandaali järel nüüdseks uksed sulgenud. Facebooki reklaamiosakond aga kinnitas tellimuse, luues ilmselge küsimuse, kas keegi üldse roolis on.
<p>
Seda, et Facebook võimaldab ülimalt selektiivset reklaami, teavad nüüd vist juba kõik. Siiski, vana tõde väärib kehtivuse kontrolli. Pärast seda, kui Pittsburgh'i linnas USAs tappis üks ära pööranud vandenõuteoreetik 11 juudi usku palvetajat, olles veendunud et ründab sedaviisi isikuid, kes kõigi valgenahaliste vastu genotsiidi plaanivad (siinkohal on mõttetu kasutada loogikat)... pärast seda <a target=_blank href="https://theintercept.com/2018/11/02/facebook-ads-white-supremacy-pittsburgh-shooting/">proovis The Intercept</a>, kas Facebookis on jätkuvalt võimalik tellida reklaami sihtgrupile "white genocide conspiracy theory". Muidugi, saadaval on sihtgrupp suurusega 168 000, sinu kampaania on kinnitatud, palun ulata raha!
<p>
Pärast The Intercept'i poolt küsimist vastas Facebooki kõneisik Joe Osborne sarnaselt, nagu ProPublica'le aasta varem: <i>"See sihitamisvalik on eemaldatud, ja oleme need reklaamid maha võtnud. See valik on vastuolus meie reklaamipõhimõtetega ja poleks kunagi pidanud saadaval olema. Vabandame sügavalt vea pärast."</i>
Üldistades, Facebooki ärimudel on müüa kõike, mis müüb; võimaldada sihtida kõike, mida kasutajal üle õla vaadates sihtida saab; ning küsida küsimusi hiljem.
<p>
Palun et lugejad siinkohal meenutaks Rooma vanasõnasid ja üritaks leida selle, mis Facebooki abil kõige paremini teostatav oleks.
Mina pakun, et kõige paremini klapib "jaga ja valitse". Sest kui tõeliselt läbipaistvas ühiskonnas mõni ässituskampaania teha,
siis kõik teavad sellest, ning saavad ka reageerida. Facebookis teab müüja, tellija ning sihtgrupp.
<p>
Facebooki ei saa maandada. Sealt saab vaid langevarjuga välja karata. Avalikke asju aetakse kõigi silme all, ning privaatseid asju privaatselt. Facebook ei paku kumbagi, ei läbipaistvust ega privaatsust.
<p>
