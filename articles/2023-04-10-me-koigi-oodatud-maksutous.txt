Me kõigi oodatud maksutõus
2023-04-10
perestroika.pw
poliitika, maksud, läbipaistvus

<p>
Seda suppi, mida me novembris paha tujuga ennustasime, nüüd siis keedetakse. Meenutuseks kõigepealt meie ennustus (poliitiliselt ebakorrektsena ei lõika ma välja lauset venelaste õigustest, mida ära võtma õnneks keegi ei torma hetkel).
<p>

<div class="blockquote">
<p>
Päris äravõtmine on vältimatu ja algab kevadel - see on maksutõus. Valimiste eel tuleks arutada - kellelt ja mitu protsenti? Paraku poliitikud väldivad teemat. Kaasmaalaste õigusi pakutakse meile tähelepanu mujal hoidmiseks. Kas te olete näinud kedagi rõõmustamas, et maksis venelaste õigustega üüri või sai sõbralt kingiks venelaste õigusi?
<p>
Eesti on hiljuti võtnud hoogsalt laenu. 2021. aasta lõpuks ületas riigivõlg 5.5 miljardit (~4000€ elanikule), 2026. prognoos lubab võlga 11.6 miljardit (~9000€ elanikule). Laenati, et koroonasulgemised ei tooks pankrotte, et säilitada tervishoidu, kui viirus laialt levis. Et luua vältimatud riigikaitse võimed. Laen on aidanud maksta energiatoetust ja investeerida taristusse - selle võtmine näis mõistlik.
<p>
Suurima maksutulu, sotsiaalmaksu - ebapiisav laekumine aga süveneb, sest rahvas vananeb ja palga asemel kasvab sotsiaalmaksust vaba passiivtulu osakaal (intress, dividend, rent). Ebakindla töö tegijad kaotavad regulaarselt ravikindlustust. Aus poliitik ütleb, et maksutõus tuleb. Ettenägelik küsib - kas tõusu kõigile ei asendaks õiglasem süsteem?
<p>
Eestis on palgatöö maksustatud 20% + 33% maksuga, passiivtulu saav omanik tasub vaid 20% oma tulult.
Jõukaid madalamalt maksustada on uskumatult tobe. 
<p>
</div>

<p>
Toimus kampaania, aset leidsid valimised. Sõlmiti koalitsioon, kus ühel parteil on 7 portfelli, kahel muul ühtekokku 6. Viitab üsna selgelt, kelle käes on selles magamistoas seksilelude jämedam ots. Võib-olla pole tegu suurest armastusest sündinud liiduga, aga kindlasti saab neil olema lõbus.
<p>
Võib spekuleerida, et vähe ministrikohti saanud vahetasid portfellid programmipunktide vastu - nende poisid ja tüdrukud ei pääse kaanele, kuid ametkonnad jahvatavad vaikselt nende tellitud jahu. Kompromissid käivad asja juurde, nii on poliitikas tervislik.
<p>
Tervislik pole see, kui valija avastab üllatusega: <i>"oo, ma olen juhtumisi maksutõusu tellinud"</i>, ning sealjuures mitte jõukamatele, sest passiivtulu sotsiaalmaksu, millest kunagi Kiik teoretiseeris ei tulnud. Samuti ei tule astmelist tulumaksu, millest sotsid rääkisid, kuna sotsid on koalitsioonis ainult mutrike. Kõigile mõõdetakse maksutõusu sama pika talaga.
<p>
Enne valimisi suutsid sõna "maksutõus" hääldada kahe erakonna - sotside ja Keskerakonna - poliitikud. Roheliste kohta oletan, et kui nad oleks debatile kutsutud, oleks seal samuti kuulnud uute maksude või vanade tõusu teemal.
<p>
Ülejäänutele oli maksutõus pähe mittemahtuv. Vaja oli lubada kas valija "vabastamist" olematu 34-protsendise maksumäära alt (sellest luiskas endine Rae vallavanem Mart Võrklaev, kellega mul on isiklik sõjakirves kusagil) või koguni pakkuda kodulaenude kustutamisi (EKRE, Isamaa) põhimõtteliselt siis mett šokolaadi ja beseega.
<p>
Kuuldavasti olla proovitud mõrust tabletist "läbi lillede" rääkida, ning valija pidanuks "maksusüsteemi kordategemise" all otsekoheselt mõistma, et maksud tõusevad. Alternatiivselt pidavalt põhiseadus keelama valijaga tõsistel teemadel rääkida, kuna neid ei saa rahvahääletusele panna. Siinkohal hüüti juba Darth Ansipit appi, aga <a target=_blank href=https://www.err.ee/1608943043/reformierakonna-endised-tipud-kritiseerisid-kallase-pohjendust-maksudebati-valtimisest>appi tulid Atonen ja Kukk</a>. Et kriitika ei tuleks paha anarhisti sulest, tsiteerigem siis neid:
<p>

<div class="blockquote">
<p>
"Argument, et maksudebatti ei saa pidada, sest põhiseadus ei luba maksuküsimusi rahvahääletusele panna, on hõre. Siin peaks peeglisse vaatama lisaks poliitikutele ka nõudlik valija ja ajakirjandus, et miks katteallikate osas konkreetsust ei nõutud," kommenteeris Kukk sotsiaalmeedias.
<p>
Kukk pakkus, et ehk oleks aus olnud valimiste eel finantseerimisallikana pakkuda riigikaitsemaksu. Riigikaitsemaksu pakkus erakondadest enne valimisi välja rahastusallikana vaid Sotsiaaldemokraatlik Erakond.
<p>
/.../
<p>
Veelgi teravamalt reageeris Reformierakonna asutajaliige Meelis Atonen, kes ütles, et põhiseadus ei sunni erakonnajuhte valetama. "Palun vaikige kui nii tegite. Põhiseadus ei käskinud teie valimisprogrammis valetada, et maksukoormus ei tõuse. Ärge end uuesti valetades lolliks tehke. Mind see valetamine ja vassimine vihastab kõige rohkem," kirjutas Atonen sotsiaalmeedias.
</div>

<p>
Niisiis, meil on laual paar erinevat probleemi:
<p>
<ul>
<li>poliitikud, kes arvavad, et valija ei valiks maksutõusu lubajat
<li>mingi osa valijaid, kes tõesti ei jaga matsu, ehk ongi sellised
<li>reaalsus, mis nõuab laenuralli lõpetamist ja maksutõusu
<li>võimetus enne valimisi arutleda konstruktiivselt reaalsuse üle
</ul>
<p>
Kahjuks on mäng sel tasemel, et Eestis peab valija enne valimisi saama maksutõusu kohta eelteate mitte poliitikutelt. Ta peab sirvima Õhtulehte, leidma tagant otsast anarhistide blogi paberväljaande, mida tõenäoliselt peab hobuse unenäoks. :) Sealt peab valija teada saama, et riigieelarve on jätkusuutmatul alusel ja maksutõus tuleb kevadel nii või naa.
<p>

</div>
