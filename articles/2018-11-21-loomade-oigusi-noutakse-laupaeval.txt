Loomade õigusi nõutakse laupäeval
2018-11-21
Finrod F
loomade õigused, meeleavaldus

<p>
<a target=_blank href="http://www.pealinn.ee/tagid/koik/nadalavahetusel-marsivad-sajad-loomakaitsjad-riigikogu-ette-n232019">Pealinn kirjutab</a>,
et laupäeval, 24. novembril kell 12 algab rongkäik Viru väravate juurest
Riigikogu juurde, et nõude loomadele õigusi, mida nad ise nõuda ei saa.
Loomadel on paljuski samad tajud ja tunded, mis inimestel.
<p>
Inimene ei tohiks käituda nagu Maa valitseja, vaid peaks jätma ruumi
endast vähem osavatele. Loomadele peab jääma piisavalt eluruumi
ja puutumata loodust, ja inimkond peab teadlikult vähendama
oma karmi loomade ekspluateerimist. Loomade kasvatamine
karusnahaks peab lõppema, farmiloomadele peab tagatama
liigiomased tingimused, ja igaühel tasuks kaaluda,
kas ta ikka peab tarbima loomadest tehtud toitu ja tarbeasju.
Samuti peame vältima inimesega kohastunud loomade
(lemmik- ja farmiloomade) sattumist hooletusse ja viletsusse.
Kui me ei suuda tagada loomale meie juures head elu,
ei ole meil õigust teda oma juures pidada.
<p>
Kui meie ei suuda käituda loomadega eetiliselt,
kas keegi tõesti arvab, et me suudame luua ühiskondi,
mis inimestega eetiliselt käituvad?
Kui loomad on loodusvara, on eetika paigast ära
ja inimese saamine loodusvaraks ning sundimine kasu nimel
on mõlemad võimalikud.
<p>
Inimene ei tarvitse olla evolutsiooni viimane samm.
Kui me tahame, et meie järeltulijad ei vaataks tagasi häbiga,
tuleb püüda arvestada teiste olenditega
ja säilitada kõigile eluks vajalik keskkond.
<p>
Mõned sammud sel suunal vajavad poliitilist seisukohavõttu,
teised seevastu isiklike valikute üle vaatamist.
Rongkäik on hea viis seda väljendada, ja Perestroika toetab
loomaõiguslaste rongkäiku. :)
<p>
