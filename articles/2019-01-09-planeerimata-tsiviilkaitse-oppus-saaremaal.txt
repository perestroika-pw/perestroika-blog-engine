"Planeerimata tsiviilkaitse õppus" Saaremaal
2019-01-09
Finrod F
elekter, elektri puudumine, tsiviilkaitse

<p>
ERR kirjutab, et <a target="_self" href="https://www.err.ee/896815/kuressaare-linn-on-mitmendat-tundi-elektrita">Saaremaa on juba mitu tundi elektrita</a>.
Oleme kurvad, et saarlastele säärane jama kaela langes, aga meie jaoks
loob see kohustuse meenutada, miks on teatud valdkondades
tsentraliseeritus halb - või kui mitte halb, siis vähemalt haavatav.
<p>
Energia tootmine on valdkond, mis mõjutab tänapäeva ühiskonnas kõike.
Ilma elektrita seiskub küttevee tsirkulatsioon. Tankla ei anna kütust.
Pangaautomaat ei anna raha, kaardimakse ei tööta,
digiallkirja ei saa anda. Reovee pumpla jääb seisma,
torud võivad jäätuma hakata. Valge aeg lõppeb talvel kell 16
ning küünlavalgel poleks kah midagi teha.
<p>
Pikem katkestus tähendab ka seda, et eriti külma korral võivad
mobiilivõrgu tugijaamadest väetimad maha minna, kuna nende autonoomsuse periood sai ümber.
Elektri lisaks võib maha kukkuda side.
<p>
Saaremaa on isoleeritud süsteemina, kus oma tootmisvõimsust napib,
musternäide tsentraliseeritud elektrivõrgu nõrkusest.
Viimati kui vaatasin, viis sinna 2 või 3 liini,
mille rikke korral saare majandus lihtsalt kummuli keerab.
<p>
Ainult haigla käivitab generaatorid ja opereerib edasi.
Kiirabi ja politsei võib ära unustada, kuna neid ei saa kutsuda.
Tulekahju tuleb samuti ise kustutada, kui just tuletõrjuja
binokliga suuremat sorti tossusammast taevas ei näe
(öösel ja sombse ilmaga seda ei juhtu pigem).
<p>
Asjaolu, et elutähtsat kraami saab katkema panna, on probleem.
Oli probleem Krimmi poolsaarel riikide nägeluse ja mitteriiklike osapoolte sabotaaži ajal...
on jätkuvalt probleem tormide ajal... oleks probleem, kui keegi võrgu juhtsüsteemidesse sisse murraks...
...ja on probleem praegu, kui miski lihtsalt, khm, perseli kukub.
Suurtest päikesetormidest ei hakka siinkohal rääkima.
<p>
Põhimõtteliselt on siin paar võimalust:
<p>
a) ehitame parema elektrivõrgu<br>
b) soodustame kõrgendatud autonoomsusega süsteemide rajamist<br>
c) ärme üldse tee ühiskonda, mis nii kergelt siruli käib<br>
<p>
Ühiskond on keeruline süsteem. Sobiv lahendus ei ole A, B ega C,
vaid kindlasti nende segu. Perestroika poliitilises programmis
on sees B ja C, kuna parema elektrivõrgu osas on ilmselt konsensus,
et seda on niikuinii vaja. Meie kujutelmas oleks elektrivõrguga
pidevalt ühendatud arvukaid elektri tagasimüümise võimega
majapidamisi, mis võrgu üldise tõrke korral sama alajaama
teeninduspiirkonnas teisi tarbijaid aidata saaksid.
Elektriautod, mille omanik neid parasjagu lubab tühejeneda,
hakkaks koheselt ise tühjenema, et käitada sidevõrgu tugijaamu,
küttekatlaid ja tsirkulatsiooni pumpasid.
<p>
Üks mu kolleeg käis paar aastat tagasi Soomes anarhistide festivalil,
kus tutvustas autonoomse sidevõrgu rajamiseks vajalikku tehnikat.
Tema ütleb, et see on jõukohane, ning tugijaama autonoomsuse
saab enamusel kuudest tagada päikeseneergiaga pikaks ajaks.
Tõsi küll, ilma operaatorita sidevõrk, mis kasutab lubamata raadiosagedusi,
oleks ilmselt keelatud ja illegaalne. Sellegipoolest soovib ta säärase rajada,
võimalik, et kunagi kuulete sellest nimelt siin.
<p>
Teine kolleeg ei muretseks ilma elektrita üldse eriti,
kuna toodab seda ise - paraku tema kliendid ei tooda,
ning elektrikatkestus tähendab talle äri seiskumist.
Tema arvukaist klientidest on võimekus paberi abil kaupa liigutada... paaril.
Laod isegi ei teaks, kus nende kaup asub, ning selle
taskulambi valgel leidmine võtaks ajastuid.
<p>
Veel hullem tase on see, kui andmed mitme võrgusõlme taga "pilves" on.
Kui totaalse prohmaka korral saab kohalikule serverile
autoaku ja inverteriga toite luua ja mingi kohmaka laoseisude
arvestuse sülearvutisse evakueerida, siis ookeanide taga asuva pilveserveriga
oleks ****kukkumine täiuslik.
<p>
Võib-olla ei solvu lugeja väga, kui ma siinkohal inimkonna suhet tehnoloogiaga
nimelt Tolkieni juttude Sauroniga võrdlen. Me ei ela veel
torni tipus, mis võimusõrmuse hävimise peale pilbasteks vajuks.
Meie riik ei muutu veel tehnilise tõrke peale suitsevaks kraatriks...
...aga oleme sinnapoole teel.
<p>
Tehnoloogia vajab tarka ja tasakaalukat omanikku.
Ülemäära ambitsioonika, ebapiisavalt targa või eetikapuudega omaniku
käes on tehnoloogia väga ohtlik. See võib anda tohutu võimu
korraldada enda elu (väga hea), valitseda teiste üle (päris halb)
ja kujundada ümber keskkonda (ainult tarkadele ja ettevaatlikele).
Võõrutusnähud säärase võimu kadumisel on päris hullud. Järsku peaks
ettevaatlikult ja vähehaaval üle vaatama meie olukorda?
<p>
