1.5 kraadi ületatakse ajutiselt
2019-02-09
Jaan Veski
kliimamuutus, veeringe, liustikud, põllumajandus

<p>
Kõigepealt taustast. Maa kliimasüsteemides kannab energiat valdavalt
vesi, seda tänu oma suurele soojusmahutavusele.
Igaüks meist võib koduste vahenditega katsetada ja veenduda,
kuipalju soe õhk mahutab veeauru külmast rohkem.
<p>
"Clausius-Clapeyroni võrrandile tuginedes suureneb õhu 
veehoiu võime ühe kelvinilise temperatuuri tõusu korral 7%",
<a target=_blank href="http://dspace.ut.ee/bitstream/handle/10062/42752/Hudsi_Jane.pdf">seletab Jane Hüdsi</a>
ilusti eesti keeles lahti - ning kui me ühe tudengi bakatööd ei usu, võime lahti lüüa ajakirja Nature
ja lugeda sealt tuntumate nimede inglisekeelset artiklit
<a target=_blank href="https://www.nature.com/articles/srep38752">"Global water cycle amplifying at less than the Clausius-Clapeyron rate"</a>,
mis ütleb <i>"as air warms, its capacity to hold water increases
at the Clausius-Clapeyron rate (CC, approximately 7% °C−1)"</i>.
<p>
Et mitte ülemäära närvitseda, tasub meeles pidada sama artikli järeldust,
et tegelikul Maal käivad asjad visamalt ja aeglasemalt:
kliimamudelid ennustavad veeringluse võimendumise
määraks 4.3 (± 2.0) protsenti kraadi kohta ja ookeanide soolsuse mõõtmised
ühel konkreetsel viisil ainult 3.0 (± 1.6) protsenti kraadi kohta.
<p>
Siis tuleb muidugi ERR-i uudis, et Austraalias <a target=_blank href="https://www.err.ee/909137/queenslandis-sadas-nadalaga-pooleteise-aasta-jagu-vihma">
sadas Queenslandis nädalaga maha 1.5 aasta vihm</a>, mille tagajärjel hukkusid sajad tuhanded kariloomad
ja ülejäänud on näljapajukil (reeglina kariloomi ei söödeta helikopterilt).
Nähtu kokku sobitamisel teooriaga tuleb appi täiendav teadmine, et kliima ei oska sotsialismi.
Ilmastik ei jaga vastavat vajadusele, ega võta vastavalt võimetele.
Ilmastik ütleb "säh" nagu kokk nõukogude sööklas
ja jagab võttega "plörts" taldrikule niipalju, kui tuleb.
<p>
See on ka põhjus, miks peaksime tagasihoidlikku seitset protsenti
kartma ja nelja protsendi pärast muretsema. Sisendina
mudelis, mis jagab väljundit meetodil "säh-plörts",
tähendab 7% suurem pudrukatel, et mõni taldrik kallatakse
kandiku servadeni kartuliputru täis.
<p>
Lisaks on ilm tsükliline. Inimene lisab küll 10 aastaga niipalju kasvuhoonegaase,
et põhjustada 0.2-kraadine keskmise temperatuuri tõus, aga
olulise soojusvaruga Vaikne Ookean käitab alaliselt El Niño / La Ninã
tsüklit, mis soojadel aastatel paneb keskmised ületuma ja külmadel jätab need saavutamata.
Eelneva taustal <a target=_blank href="https://www.theguardian.com/environment/2019/feb/06/met-office-global-warming-could-exceed-1-point-5-c-in-five-years">vahendab The Guardian UK meteoroloogia-ameti teadet</a>, et Pariisi kokkuleppes
välditavaks piiriks seatud 1.5 C soojenemine
võidakse lähiaastail ajutiselt ületada.
<p>
Maa veeringes on ka stabiliseerivaid puhvreid,
mis võtavad pigem vastu kõik, mis neile antakse,
ning vabastavad selle pikapeale. Sihukesed asjad on liustikud.
Liustikud on muuseas ka maailma suurim magevee varu
ning kõrgmäestike liustikud soodustavad mägede jalamil
põllumajanduse edenemist.
<p>
Paraku kirjutab toosama ülal mainitud Guardian, et 1.5 C soojenemine
<a target=_blank href="https://www.theguardian.com/environment/2019/feb/04/a-third-of-himalayan-ice-cap-doomed-finds-shocking-report">
kaotaks 36% Himaalaja liustikest</a>. Enne kui keegi küsida jõuab,
et "kas see on probleem?" on kohane mainida, et sealt mägedest algavad
õige mitu suurt jõge, mille piirkonnas elab 2 miljardit inimest,
kellest 250 miljoni jaoks on liustikud kriitilise tähtsusega veeallikas.
Protsessis pole põhjust kahelda, kuna 1970-ndatest alates
on näiteks Hindukushi-Himaalaja liustikud kaotanud 15% oma mahust.
<p>
Tegevusplaanid peaks juba praegu arvestama sellega,
et "sajandi üleujutusi" ja suuri põudasid tuleb oluliselt sagedamini,
kuna liustiku puhverdamisvõime langeb pidevalt.
Et olukord ei ületaks inimeste taluvuspiire ning ei vallandaks loodusvarade pärast
konflikte, peaks kliimamuutuse talumiseks valmistumine
olema rahvusvahelise arengukoostöö prioriteet.
<p>
Rahvusvaheline arengukoostöö on muuseas see, mille raames
Eesti on eelneva 20 aasta jooksul eraldanud 300 mijonit.
Arv on oma suuruse tõttu populaarne Facebooki-kuulujuttudes,
kus enamasti unustatakse mainida, et tegu on 20 aasta summaga,
mistõttu inimesed selle üle ahhetavad ja hüübi häält teevad.
<p>
Et selle üle mitte närvi minna, tasub meeles pidada, et aastas
teeb see ca. 10 eurot elaniku kohta. Euroopa Liidult saame
igal aastal 640 miljonit rohkem, kui anname, mis teeb
ümarguselt 500 eurot elaniku kohta. Kui sellest kasvõi
iga viiekümnes osa hea järelvalve all keskkonnakahjude
ärahoidmiseks suunata, tuleb see tulevikus meile endile kasuks.
<p>
Mujal uudistes, Eestisse on tekkimas esimene kütuse-elementide tootja.
<a target=_blank href="https://novaator.err.ee/909009/eesti-tehnoloogiaettevote-alustab-euroopa-raha-toel-kutuseelementide-masstootmist">
ERR kirjutab</a>, et Elcogen sai Euroopa Investeerimispangalt
12 miljonit laenuks ja käivitab kõrgetemperatuuriliste kütuse-elementide
katsetootmise. Kütuse-element on seade, mis võimaldab varutud vesinikust
uuesti elekter saada.
<p>
