Poliit-hädaolukord ja tulumaksumüür
2019-02-16
Jaan Veski
usa, tulumaks, piirimüür, eriolukord

<p>
Aastal 2000 jäi Mehhiko-USA piiril vahele 1.6 miljonit piiririkkujat.
Aastaks 2006 oli nende arv langenud alla 1.2 miljoni
ning siirdus lineaarsesse langustrendi. Aastast 2011 stabiliseerus arv
tasemel ca. 0.4 miljonit ning jäi kõikuma. Aastal 2017 saavutati umbes samal tasemel
kõige madalama illegaalse immigratsiooniga aasta loetuna aastast 1971.
<p>
Trumpi otsus <a target=_blank href="https://www.bbc.com/news/world-us-canada-47258780">kehtestada USAs riiklik eriolukord</a>
perioodil, mil illegaalne sisseränne üle USA lõunapiiri on lähiajaloo madalseisus,
paneks inimesed naerma, kui tegemist poleks presidendivõimu kuritarvitamisega.
USA põhiseadus määrab Kongressi riigieelarve tegijaks.
<p>
Presidendi otsus ajada näpud sahvrisse Kongressi loata on sealtmaa võimude lahususe
printsiibi rikkumine, põhiseaduse rikkumine, ja läheb raudkindlalt kohtusse. Tõenäoliselt kaalub kohus
ka küsimust, kas hädaolukorra taga on häda või jonn. Tõenäoliselt
leitakse sealt jonn, ning tõdetakse, et hädaolukord pole riiklik,
vaid on poliitiline. Presidendil on häda saada oma tahtmist, muud polegi.
<p>
Kui Donald Trump sooviks saada müüri jaoks lisaraha ning
oleks rahaallikate valimisel veidi pragmaatilisem, võib-olla jääks talle silma,
et Amazon.com, mida mees Twitteris meeleldi sarjata võtab,
teenis USA pinnal 11.2 miljardit dollarit kasumit
ning maksab selle eest... <a target=_blank href="https://www.theguardian.com/technology/2019/feb/15/amazon-tax-bill-2018-no-taxes-despite-billions-profit">
0 dollarit ettevõtte tulumaksu</a>, juba teist aastat järjest.
Vot see on miski, mida mina liigitaks hädaolukorraks,
aga praegust presidenti tuntakse rohkem kollidega võitlejana.
<p>
Aiaaugust läbipugevad sajad miljardid dollarid on madal prioriteet,
0.4 miljonit inimest tuleb peatada. Kui suurettevõtluse erisoodustamise tuju
seal maal üle läheks, saaks mõndagi teha... aga ütleme ausalt,
see tuju ei kao enne, kui poliitmaastikul toimuvad suured muutused.
<p>
