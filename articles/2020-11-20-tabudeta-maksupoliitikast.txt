Tabudeta maksupoliitikast
2020-11-20
perestroika.pw
maksud, majanduspoliitika

<p>

<div class=illustration-image>
<a target=_blank href="https://pxhere.com/en/photo/1052721"><img src="./pics/2020-11-20-lahtine-kraan.jpg"></a><br>
Unustasime kraani lahti<br>
Allikas: pxhere.com<br>
Litsents: CC0 public domain<br>
</a>
</div>


<p>
Täna oli ERR-i portaalist värskendav lugeda
kokkuvõtet Ringa Raudla artiklist <a target=_blank href="https://novaator.err.ee/1157653/ringa-raudla-vahem-kinnisideid-eesti-eelarvepoliitikas">
"Vähem kinnis-ideesid Eesti eelarvepoliitikas"</a>. Lõpuks on teemast
kirjutada võtnud mitte tubli parteilane, vaid TTÜ fiskaalse valitsemise professor.
Kuna teadlaste artiklid on vältimatult põhjalikud,
nopin loost pakilisemad teemad ja magusamad palad,
et neid lähemalt tutvustada.
<p>
<div class=quote>
"Kuigi arenenud riikides domineerib tulu maksustamisel progresseeruv lähenemine,
hoiti Eestis 25 aastat kinni proportsionaalse tulumaksu ideest.
Keskerakonna saamisel valitsusparteiks 2016. aastal hakkas ka see dogma mõneti sulama.
Teiste koalitsioonipartnerite survel on üksikisiku tulumaksu süsteemi
lisatud progressioon siiski suhteliselt piiratud, jäädes vaid tulumaksuvaba miinimumiga
mängimise tasemele."
</div>
<p>
Üldistada võib: Eesti tulumaksusüsteemi ülemine ots on lame.
Vahet pole, kas teenisid miljoni või mitu, tulumaks on 20%.
Maksuvaba tulu vähendab madala tuluga inimeste efektiivset
maksumäära, aga ei mõjuta jõukama rahva maksumäära.
<p>
Kuna valitsusliit, mis uue korra kehtestas, sisaldas sotside ja
Keskerakonna lisaks majanduslikult paremale jäävat IRL-i, oli tulemus
ainumõeldav. Rohkema juhtumine nõudnuks piigimurdmist või õnne.
<p>
Ometi toetavad riigi võimaldatavad turud ennekõike nende vara kasvu,
kellel seda "proovimiseks" üle jääb. Vaatleme näiteks kevadist naftakrahhi, millest mina isiklikut
teenisin tagasihoidlikud 700 eurot. Koroonakriisist ajendatuna
tekkis turul olukord, kus West Texas Intermediate nafta hind
langes lühiajaliselt murust madalamaks, sest ostukohustuste omanikud
püüdsid neist vabaneda.
<p>
Krahhi olemust lahti rääkimata avanes turul võimalus neile,
kes tundsid olukorda, olid instrumentidega kursis,
ning kellel oli <b>ülemäärast raha</b>. Kes investeeris õigel hetkel miljoni,
võis vabalt teenida teise juurde. Kes paigutas tuhat, teenis peaaegu tuhat
- kehvikutel on teenustasu kõrgem. Kes eksis ajaga, sai vähem.
Kel raha polnud, ei saanud midagi. Kes polnud kursis, see imestas: "mis toimub?"
<p>
Olgem ausad: raha teenimine pole erineva jõukusega
inimestele võrdselt raske. Ka maksudedest hoidumine pole võrdselt raske.
Sellest kirjutab Raudla järgmist:
<p>
<div class="quote">
"Kokkuvõttes kipub ka praegune sotsiaalmaksu süsteem olema regressiivse mõjuga.
Tavatöötajatel pole legaalselt võimalik oma sotsiaalmaksu koormust vähendada
ilma töötamist vähendamata, aga kõrgepalgalistes sektorites võimaldab
palga välja võtmine dividendidena, mis pole sotsiaalmaksuga koormatud,
reaalset maksukoormust oluliselt vähendada."
</div>
<p>
Üldistada võib: palgatöötaja töötasult peetakse kinni 20% tulumaksu ja 33% sotsiaalmaksu.
Ettevõtja saab oma elukorraldusega valida, kas ta saab dividendi-, rendi- või intressitulu.
Neilt tasub ta üksnes 20% tulumaksu. On võimalik, et ta vastavalt õiglustundele maksab omale palka,
kuid nii tegemine asetab ta nahhaalsema konkurendi ees vähemsoodustatud seisu.
Kindlasti ei maksa ükski miljonär oma kogu sissetulekut palgana välja. Talle on loodud võimalus.
Muidugi ta kasutab seda. See on regressiivne maksustamine, kus vaesed maksavad
kõrgema maksumäära, maakeeli "nähtamatult käelt molli saamine",
ja mitte kogemata, vaid plaanipäraselt.
<p>
Arenenud riikide progressiivsed tulumaksu süsteemid tasakaalustavad
regressiivseid kaldeid ühiskonnas. Eestis on puudane kaalupomm parema kausi peal ja
vasakule pandud vastukaaluks õhupalle. Seejärel me imestame, et midagi on kaldu.
Loomulikult me aimame, mõni isegi teab... mõni koguni ütleb.
Intervjuus, kus Vilja Kiisler <a target=_blank href="https://www.delfi.ee/news/paevauudised/eesti/vilja-kusib-tanel-kiik-eesti-inimesed-on-sallivad-ja-moistvad-ning-saavad-aru-et-koik-sunnivad-siia-ilma-vordsena?id=91689085">küsib</a> Tanel Kiigelt
haigekassa kohta, vastab too läbi lillede:
<p>
<div class="quote">
"Pikas plaanis pole haigekassa tulude pool vajaduste katmiseks piisav.
Pealegi on meil kuus protsenti ravikindlustamata inimesi.
Arvatavasti tuleb meil maksubaasi laiendada.
Valitsuses ei ole praegu suurema maksureformi konsensust,
aga varem või hiljem tuleb see otsus teha."
</div>
<p>
Kiik paistab olevat oma vastustes veidi diplomaatiline.
Meie vastaks: <i>"viljakotis on auk, aidani on kilomeeter,
kui me kotti ära ei lapi, jõuame kohale tühja kotiga
ja on hiirtel pidu"</i>.
<p>
Kolmanda olulise nähtusena tuleks rõhutada läbipaistmatust.
Ringa Raudla toob välja:
<p>
<div class="quote">
Kuigi liikumist sisendipõhiselt vaatelt programmipõhise vaate suunas
on põhjendatud vajadusega suurendada eelarve läbipaistvust,
siis reaalselt on sellel olnud vastupidine mõju.
Seadusandlikul võimul on järjest raskem eelarveseadusest aru saada
ja seal ka muudatusi teha. Ka kodanikul on keeruline põgusast
eelarveseadusest midagi sisukat välja lugeda.
</div>
<p>
Lühidalt öelduna: kui parlamendi liikmel, kes ei ole majandusteadlane
(aga kellele makstakse kõrget palka, et teemale keskenduda
ja abi otsida saaks) pole jõukohane teha eelarves sisulisi muutusi,
võib olukorda iseloomustada sõnadega "tüürimees pime",
"kompass katki" või "kaart kadunud". Riigimasinale
on monteeritud külge osad, mis tema operaatoritel
pikapeale üle jõu hakkavad käima.
<p>
Mõnikord on tähtsam, et asi oleks arusaadav ja hooldatav.
Võimalus järelvalveks, ettepanekuteks ja kriitikaks on väärtused, mida ei saa alati
väljendada rahas, aga keegi ei tohiks tõsimeeli kahelda,
et tegu on väärtustega. Need iseloomustavad mänguteoreetiliselt
jätkusuutlikke süsteeme, milles tagasiside korrigeerib vigu.
Kui need käest on libisemas, tuleb nad tagasi tuua.
<p>









