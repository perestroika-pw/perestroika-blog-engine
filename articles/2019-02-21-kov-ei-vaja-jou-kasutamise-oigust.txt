KOV ei vaja jõu kasutamise õigust
2019-02-21
perestroika.pw
mupo, tallinn, siseminister

<p>
Sain kolleegilt täna äreva telefonikõne. "Ma just nõustusin Reinsaluga,"
teatas anarhist. Küsimusele, et mis juhtus ja kas kõik on korras,
vastas ta, et <a target=_blank href="https://www.postimees.ee/6528894/katri-raik-mupo-oiguste-suurendamine-on-moistlik-ja-vajalik">
Postimees kirjutab</a>, kuidas Tallinna Linnavalitsuse sooviga anda mupole
õigus jõudu kasutada (sealhulgas inimesi löögiriistaga lüüa ja gaasirelvaga lasta)
nõustub siseminister Katri Raik, ning Reinsalu jonnib vastu.
<p>
Lootsime vahepeal juba, et Anvelt oli viimane sotsist siseminister,
kes otsustaval hetkel oma erakonnale pahinal mudavett peale kallab (näiteks ideega, et kiiruskaamerad peaks pildistama kõiki).
"Sotsid on ära neetud," seletas maagia ministri kandidaat seepeale:
"sihukest tegu ei saa psühholoogia ega käitumisökoloogia abiga seletada".
Ainult napilt õnnestus mul teda veenda, et nähtusele
võib olla ratsionaalne seletus arusaamatuse näol.
<p>
Nüüd siis, teadlikkuse kasvu nimel, on aeg rääkida mupost:
Edgari erapolitsei loodi ajal, mil Tallinnas oli
ühistransport tasuline. Valdavalt oli mupo tegevuseks
nende represseerimine, kes õigeks ajaks kompostri juurde
trügida ei soovinud. Kaasreisijate vahel küünarnukiga teed rajada
ei olnud kõigi inimeste hobi, ja neile mupo siis keskendus.
<p>
Peagi lisati repertuaari ka trahvimine pügamata muru pärast,
pooleli oleva aia pärast, autode parkimise kontroll ja koerajulga-menetlused.
Ustavatest ustavamad turvasid Edgari enda peakorterit.
Nagu "Väga Väga Vaba Turu" ajal tunda saime, kasvas mupo võim peagi
reklaami valvamisele. Kuna Perestroika on veidi anonüümne,
piirdus linnavõim Gonsiori tänava avamise aktsioonil siiski vaid
<a target=_blank href="https://www.err.ee/877233/piltuudis-anarhistid-aheldasid-gonsiori-tanava-avamise-eel-rattad-postide-kulge">
meie rataste pisema vandaliseerimisega</a> (kõik rattad peale ühe tugevdatud isendi kaotasid oma plakati).
Me ei saa väita, et seda tegi Mupo, üksnes et Mupo oli kohal
ja linnavalitsuse mugavuse huvides tehtud vandalismi Mupo ei takista.
Samuti soovis kellegi karvane käsi suunata Haabersti mupot ära võtma
meie jalgrattaid, mis parasjagu riigikogu liikme kandidaat
<a target=_blank href="http://roystrider.ee/index.php/2019/01/22/kallas-ja-peamast-illegaalne-valimisreklaam/">
Roy Striderit tutvustasid</a>. Õnneks piirdus asi tookord
alusetute nõudekirjadega.
<p>
Mupo on alati olnud üsna tömp asutus, mistõttu on hea,
et neil seni puudub vägivalla algatamise õigus.
Muidu viinuks anarhistliku mupotõrje tekke aastal 2008
üsna ruttu kähmluste ja pipragaasini.
Mupotõrje valis rahumeelse taktika ja kaitses kaasreisijaid,
pakkudes komposteeritud pileteid.
<p>
Mupotõrje väljus ühes jänestega ühissõidukitest ja vaidles mupoga
selle üle, kas meie tegevus on kommunism või hoopis keelatud.
Kui mupo oleks hakanud jõudu kasutama, oleks keegi kindlasti samaga vastanud.
Õnneks nii ei läinud, sest meie jõu kasutamise õigust ei oma ega soovi.
Vaidlused pileti või koerajunni üle peab inimene suutma
lahendada ilma rusikateta, vajadusel piltidega ja kohtus,
kuid ilma vägivalda mängu toomata.
<p>
Hetkeks lootsime mupo likvideerimist siis, kui ühistransport Tallinna elanikele priiks sai.
Paraku tehti õige tegu viletsal kombel, mis säilitas vajaduse kontrollijate järele:
ühistransport pole tasuta kõigile, vaid ainult Tallinna kodanikele,
mistõttu kogub see isikuandmeid ja nõuab valideerimist.
Tasuta teenuse valesti kasutamise eest võib jätkuvalt saada trahvi.
<p>
Kuna sotsidele kehtivad meil kõrgendatud nõuded,
kutsume SDE-d pakkuma Katri Raik'ile muud jõukohast tööd
ning andma see nõiutud portfell IRL-i kätte ära.
IRL-i kutsume kinkima tänutäheks Reinsalule ümbermaailmareisi
viie tärniga luksuslikul purjejahil, mis ei tohi liikuda kiiremini
kui viis meremiili tunnis!
<p>
Perestroika programm näeb ette, et kohalik omavalitsus
peab sootuks kaotama õiguse taotleda politsei abi kohtu vahenduseta.
Linnad ja vallad kuritarvitavad politseilt ametiabi küsimist liiga sageli
ja näiteks Rae Vald on olnud minevikus varmas rakendama
pügamata muru menetluses politsei poolset sundtoomist, mis on tölpluse tipp.
<p>
Selle asemel, et mupole õigusi juurde anda, soovime
selle kiiret likvideerimist ja samalaadsete asutuste
loomist välistavaid seadusi!
<p>


