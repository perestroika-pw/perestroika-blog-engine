Perestroika tulevikust
2019-03-03
perestroika.pw
kukepoks, tibude lugemine, tulevikuplaanid

<p>
Perestroika jaoks on viimased 10 päeva möödunud valimistulemusi oodates
ning jalgrattaid ja tõukekelkusid linna pealt kokku lapates.
Kui osad kuskil ikka veel kollitavad, on see hajameelsete anarhistide tõttu.
Teadlik lugeja saab kokku korjamisel aidata vihjeid andes. :)
<p>
Samuti on aega kulunud mõtlemisele, et kuhu Perestroika suunduma peaks?
Vastus on esialgu: Perestroika ei ürita hetkel hakata
poliitiliseks liikumiseks. Taandume puhkerežiimi ja muutume online-nädalakirjaks <i>(parandatud: toimetuse otsus muutus)</i>.
<p>
<ul>
<li>Iga nädala laupäeval ootab teid Perestroika uus number.
<li>Rahvamasside tungival nõudmisel on see piltidega.
<li>Proletaarlaste soovil on see mobiiltelefoniga tänaval loetav.
<li>Samuti teeme RSS-i andmevoo, et saaksite meid automaatselt RSS-i lugejaga jälgida.
<li>Meie tänavareklaamid jäävad, aga nende arv langeb.
</ul>
<p>
Parlamendipoliitika valimiste vahepealsel ajal pole tõhus.
Järgmise hea võimaluseni on neli aastat. Mida vahepeal teha võiks, et uuesti ärkamisel
rohkem saavutada? Kindlasti võiks leida sarnaselt mõtlevaid sõpru,
liituda mõne ametiühinguga ja toetada libertaar-sotsialistliku
kogukonna arengut. Meie arvates ei saa anarhism käia punk-kontsertide kaudu.
Kontserdid on ajaviide ja anarhism nõuab poliitilise võrgustiku loomist,
mis ei põimuks ühe subkultuuri külge.
<p>
Mõistlik on kampaaniast korralikult puhata,
leida omale töid, hobisid ja ärisid, mis soodustavad maailma muutumist
võrdsemaks, sõbralikumaks ja jätkusuutlikumaks, või enda ja oma liitlaste
saamist osavamaks, targemaks ja tugevamaks. Samuti jõukamaks,
sest vasakpoolne vajab samuti raha, lihtsalt teiste ekspluateerimine
on keelatud.
<p>
Kui järgmine kord tuleb, proovime ilmselt haarata tüki võimust.
Esimene kursus on läbitud: kampaania võtted ja kulutused on nüüd teada.
Hetkel me võimupirukast tükki ei soovinud - kaklesime käsi taskust võtmata.
Perestroikat Facebookis ei ole, kuigi nägime serveri logides, et meie lugusid seal jagatakse.
Vaatasime muiates, kuidas EKRE meemimaagid Facebooki
kõva raha eest pildikesi täis toppisid.
Küllap oli nende eesmärk luua näiv konsensus,
küllastada ruum oma märkidega - jätta mulje, et konserv on moes.
<p>
<a target=_blank href="https://en.wikipedia.org/wiki/False_consensus_effect">Võltsitud konsensus</a> on iga karjalise eluviisiga olendi vastu
(ja seega ka inimese vastu) tõhus psühholoogiline relv, mis paneb olulise arvu inimesi
<a target=_blank href="https://en.wikipedia.org/wiki/Asch_conformity_experiments">katsetes</a> näilise enamusega konformeeruma.
Autoritaarsele liikumisele on tähtis teeselda enamust,
isegi kui selle tegelik saavutamine helgeks unistuseks jääb.
<p>
Paraku niipea, kui magusat oopiumi limpsanud noor-ekremist
Tallinna tänavale astus, tabas teda hallikaspunane äratus.
Linn oli täis anarhistide silte ning kooskõla asemel valitses dissonants.
Perestroika eesmärk oli lõhkuda illusioon enamusest,
kutsuda poliitikasse neid, kes muidu käega löövad
ja tüürida arutelu meile oluliste teemade poole.
<p>
Osaliselt me ebaõnnestusime - peavoolu meedia teemasid tüürida on raske.
Nad ei avalda. Nad isegi ei küsi eesnime juurde perenime,
nii et küsimus ei ole anonüümsuses. Meedia eirab kõike, mis pole sensatsiooniline.
Sensatsioon võib olla negatiivne, neutraalne või positiivne.
Negatiivse sensatsiooniga tegeleb meil EKRE.
Kui me eepiliselt majaseinu sodiks, lippusid põletaks
või Vabaduse väljakule suitsukatte peale tõmbaks, saaks meiegi pildile.
<p>
Huvitavam on neutraalne sensatsioon.
Märkasime põnevusega, kuidas me kunagine kolleeg Roy Strider rakendas
oma kampaaniakelgu ette neutraalse sensatsiooni - ta vahetas nime ja tagus päid kokku tobedate
Siseministeeriumi keele-valvuritega. Lükkasime ta kelgule hoogu, laenutades talle oma rattaid ja kelkusid,
nii et puhkes kuulujutt anarhistlikust parteist! :) Perestroika soovib järgmistel
valimistel üllatada positiivse või neutraalse sensatsiooniga.
Meil on selleks plaanid arenemas.
<p>
Siiski, aasta olulisemal debatil, maksupoliitika omal,
ütles meile olulised sõnad välja Kadri Simson,
väideldes Sven Sesteriga selle üle, mis on astmeline tulumaks
ja mille poolest erineb see astmelisest maksuvabastusest
(vihje: graafiku parempoolne ots on maksuvabastuse korral horisontaalne).
Nad on mõlemad tublid poliitikud ja hea, et juttu teevad.
Lätis on astmeline tulumaks ja peagi ootame seda külla ka Eestisse.
Tulumaks on ausamast ausam maks: riik kaitseb kõigi omandit,
aga miljonäril on palju rohkem omandit, mida kaitsta!
<p>
Kuidas meie lemmik-vastased, autoritaarsed rahvuskonservatiivid
väljakutsele reageerisid, on nüüd kah teada saadud.
Plakateid rebiti ja soditi, stende lõhuti ja varastati,
tõukesuuski prooviti toore jõuga pooleks murda ja kohati isegi suudeti.
EKRE kontorile kollase kaardi saatmine aitas vaid hetkeks.
Ilmselt ei juhita sealt kõiki vägesid või levis käsu "lõpetada"
asemel hoopis käsk "mitte vahele jääda".
<p>
Vastaspool, kes tavatseb nuuksuda selle üle,
kuidas Eesti kõikelubav seadus ähvardusi, sõimu
ja rahvagruppide vastast ässitamist vaid natuke piirab...
läks anarhistide sõnavabaduse peale täiega pöördesse
ja demonstreeris, kuidas autoritaarsus käib: jõu abil.
Loodame, et kõrvalised seda hästi nägid.
Usume, et mõneski Tallinna trammipeatuses oli
mõne hommiku jututeemaks "näe, nats on elevandiga heidelnud".
<p>
Kaalutlesime vastu tegemist, ent kuidas - sabotaaži abil?
Oleks viga vastasele enne valimisi märtri staatust pakkuda.
Kurtsime külma talve üle sõpradele ja postiljonidele, sõlmisime kokkulepped.
Kõrvaldasime tasahilju käibelt autokoorma võrra EKRE propagandalehti.
Meie ahjukütet kasutavad liikmed on üdini tänulikud selle tänuväärse paberi eest,
mis krabinal põleb ja võimaldab neil kogu kevadtalve hubaselt ja soojas elada.
Hästi suur aitäh, et selle meile tasuta üle andsite! :)
<p>
<img class="illustration-image" src="./pics/kyte.jpg">
<p>
Meemimaagidele võiks see etendus olla meenutuseks, et tänavad ei ole teie. 
Kallid maagid, iga endast lugupidav maa-alune või metsahaldjas teab võlusõnu
ja osadel on taskus võimusõrmus, millega saab suuremat nalja teha.
Teie 8000 mitte-eriti-veendunud liiget on Eesti elanikest pelgalt 0.006 osa.
Facebooki me seekord rahaliselt ei toetanud, küll aga avasime
tagasihoidliku esinduse Redditis. Loodame et järgmiste valimiste ajaks
on Facebook kahanemas ja ägab valeinfo voogude all.
Poliitika toimumine kassipiltidele sobivas formaadis
on ajutine mood. See läheb üle.
<p>
<b>Mis iganes ei tuleks, meie haarame konnal sarvist!
Päev tõuseb uuesti, ja samuti saabub öö.
Tegelikult on mõlemad meie omad, kui vaid viitsime! :)</b>
<p>
