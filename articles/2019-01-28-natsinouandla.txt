Natsinõuandla
2019-01-28
Finrod F
kobad natsid, süütamine, Taga-Karpaatia

<p>
<a target=_blank href="https://www.theguardian.com/world/2019/jan/27/polish-far-right-trial-raises-spectre-of-false-flag-tactics-german-journalist-russia-ukraine-fire-court">
The Guardian</a>, <a target=_blank href="https://www.hs.fi/ulkomaat/art-2000005979843.html">Helsingin Sanomat</a>
ja <a target=_blank href="https://www.tvp.info/40726696/polacy-oskarzeni-o-terroryzm-po-spaleniu-wegierskiej-placowki-na-zakarpaciu">TVP</a>
toovad meile õpetliku loo nässuläinud rahvusvahelisest hübriid-vihakuriteost.
TVP (poola keeles) näitab ka asjakohaseid pilte.
<p>
Kokkuvõttes - kui neonatsidel oleks nõuandla, kust saab head nõu küsida,
siis küsimuse peale "andke head nõu, kuidas provotseerida Ukraina ja Ungari vahel
diplomaatiline tüli?" ulataks nõustaja natsile kastruli, ja ütleks
et "see nõu on sulle vanglas kartulipudru varumisel abiks".
Alternatiivselt soovitaks nõustaja näpud eemal hoida,
kuna Ukraina vastuluure on päriselu näinud ja oskab vähemalt
videomaterjali eri paikade vahel kokku klapitada.
<p>
Paraku just sedasi toimus. Taga-Karpaatias, Uzhhorodi linnas pandi põlema
Ungari kultuurikeskus, mispeale Orban hakkas indleva põdrapulli kombel
õõnsat häält tegema ja Ukraina saadiku vaibale kutsus.
Esialgu tundus, et ongi pullidel see aastaaeg käes
ja süüdi võiks olla Ukraina rahvusäärmuslased. Keeleküsimus
on Karpaatias nimelt veidi pingeline.
<p>
Siis vaadati Ukraina võimude poolt turvakaamerate videod läbi
ja oh seda imet - tuvastati hoopis kolm Slovakkia kaudu maalt lahkunud
poola rahvusäärmuslast. Poola kolleegide abiga pandi neile käpp peale
ja nüüd käib Krakovis kohus.
<p>
Kolmeliikmelise bande pealik Michał Prokopowicz jutustas möödunud nädalal
kohtule, et sai rünnaku organiseerimiseks 1500 eurot
(teda süüdistatakse terrorismile kihutamises ja 1500 on 12 aasta palgaks haledalt vähe,
mistõttu ta oma tööandja üles andis). Raha olevat maksnud Manuel Ochsenreiter,
kes töötab ise Saksa rahvusäärmulaste partei AfD
parlamendisaadiku Markus Frohnmaieri nõunikuna.
Prokopowicz omakorda palkas appi Tomasz Szymkowiaki ja Adrian Marglewski
(neid süüdistatakse fašismi edendamises ja elude ning vara tule abil ohtu seadmises).
Nemad veel tunnistusi andnud või ülestunnistusi teinud pole.
<p>
Ochsenreiter, kes toimetab autoritaar-parempoolset ajakirja "Zuerst!",
sai septembris Markus Frohnmaieri nõunikuks, viimane aga
valiti Baden-Württembergi liidumaalt 2017. aastal parlamenti.
Ochsenreiter pole seni süüdistust saanud ja eitab kõike,
kuid Saksa politsei on tema suhtes uurimise algatanud.
<p>
Eriti huvitavaks muudavad juhtumi Ochsenreiteri seosed Venemaaga.
Ta on olnud sage külaline Kremli toetatud uudistekanalis RT.
Enamasti tutvustati teda "saksa ajakirjanikuna",
toetas Kremli jutupunkte Ukraina sõja kohta, või esitles
autoritaarse parempoolsuse vaatenurgast immigratsiooniga seotud pingeid Saksamaal.
Samuti reisis ta isehakanud Donetski Rahvavabariiki, kus oli vaatlejaks
"valimistel", mille rahvusvaheline kogukond ebaseaduslikeks tunnistas.
<p>
Lisaks kirjutas ta regulaarset kolumnit veebilehele Katehon,
mida opereerib vene finantsist Konstantin Malofejev, keda on 
varasemalt seostatud venemeelse mässu toetamisega Ida-Ukrainas.
Malofejev eitab süüdistusi Euroopa äärmuslaste rahastamises.
<p>
AfD ei nõustunud uurimise kohta kommentaare jagama.
The Guardiani katsed saada jutule Ochsenreiteri või Frohnmaieri bürooga
olid edutud.
<p>

