Kentsakalt Kõndimise Amet
2018-11-07
Finrod F
huumor, jälgimisühiskond, mood, juggalo

<p>
Algatuseks lubage soovitada Monty Pythoni sketši
<a target=_blank href="https://www.youtube.com/watch?v=iV2ViNJFZC8">The Ministry of Silly Walks [YouTube]</a>.
Lugu ise on aga tehnika väärkasutmisest jälgimisühiskonna rajamisel,
ehk asjast, mille peale iga tarkvara arendaja peaks olema valmis
lahkumisavalduse laksuga lauale lööma.
<p>
Tulevikus hakkavad punkarid, anarhistid, teisitmõtlejad ja pätid,
rääkimata Hiinale jalgu jäänud tiibeti ja uiguuri rahvusvähemusest,
kõndima täpselt nagu Monty Pythonis. Osad sealjuures ei kõnni üldse,
vaid liiguvad tikksirgelt oma hõljuklaudade abil. :P
<p>
Kõvakübara asemel eelistavad nad lahtiselt kõikuvaid ja pöörlevaid
värviliste ripatsite ja litritega sombreerosid.
Pintsaku asemel valitsevad tänavat lõdvalt rippuvad ja tuules lehvivad
ponchod ja hõlstid. :D Sedasi ei suuda <a target=_blank href="https://apnews.com/bf75dd1c26c947b7826d270a16e2658a">kõnnaku tuvastamise tarkvara</a>,
millest Hiina repressioonifirma Watrix toodetav on vaid kõige hiljutisem näide,
muhvigi tuvastada.
<p>
Ka meigipoes puhub tulevikus poliitika tõmbetuul.
Meikimine pole enam naiste privileeg, vaid vastaliste vihje võimule,
umbes nagu kiiruskaamerale keskmise näpu näitamine. :D
Ilma valge, musta ja hõbedase huulepulgata linna minek on mõeldamatu,
aga huulte peale paneb huulepulka ainult rumal. :D
Nagu maailmasõdade päevil seilasid merel maalitud topeltvööride
ja topelt-ahtritega <a target=_blank href="https://publicdomainreview.org/collections/dazzle-ships/">katkevat värvi laevad</a>, nii hakkab tänaval liikuma
<a target=_blank href="https://cvdazzle.com/">topeltsilmade ja topeltlõugadega särapõselisi kodanikke</a>. :D
<p>
Julgemad indiviidid ei ürita olla vaoshoitud,
vaid võtavad otsejoones üle The Insane Clown Posse fännide
eelistatud <a target=_blank href="https://www.telegraph.co.uk/technology/2018/07/04/clown-make-up-can-evade-facial-recognition-software/">juggalo stiili</a>,
mis on tõestatult tõhusaim. Prilliraamid on kohustuslikult
ultrapeegeldavast materjalist ja sisaldavad infrapunaseid LED lambikesi.
Tulemusena on näotuvastuse algoritm naerukrampidest hullumas.
Kui Tolkieni juttude Keskmaal oleks asjad nõnda käinud,
pidanuks kollid sinna torni otsa ämbritäite kaupa silmatilku viima. :D
<p>
Teine võimalus... on see, et inimesed saavad võimu oma riikide üle,
mitte riigid inimeste üle, ning jant jääb ära. Hetkel on asi natuke kehvasti.
Õige mitu riiki arvavad, et neil on mingi jumalik õigus püüda jälitada kõike, mis liigub.
Eriti hull on lugu Hiinas, aga isegi Euroopa Liidus on privaatsuse kaitse kõikumas.
<p>
Selle asjaga tuleb tegeleda. Nurga taga kiruda ja auto ulmevöödiliseks
värvida on tore, aga toredam on minna ja teatada, et aitab naljast.
Inimeste allasurumiseks tarkvara müüvatel firmadel
peaks olema võimalik juhe seinast tõmmata.
Anarhistide eelistatud maailmas ei ole repressioonile kaasa aitamine
"lihtsalt äri", vaid seda tehes riskib ettevõte paljuga.
Sellise ettevõtte ees peavad sulguma turud, ta muud tooted satuvad boikoti alla,
aktsiaid on võimatu emiteerida ja omanike vara satub sanktsioonide sihtmärgiks.
</p>

