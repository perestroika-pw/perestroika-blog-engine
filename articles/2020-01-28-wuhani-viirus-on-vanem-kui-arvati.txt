Wuhani viirus on vanem, kui arvati
2020-01-28
perestroika.pw
koroonaviirus, hiina, lancet


<div class=illustration-image>
<a target=_blank href="https://www.thelancet.com/action/showPdf?pii=S0140-6736%2820%2930183-5">
<img src="./pics/2020-01-28-lancet-graph-of-wuhan-cases.png"><br>
Graafik esimese nakatunute grupi kohta<br>
Allikas: The Lancet<br>
Litsents: nahhaalselt võetud avaliku tervise huvides [fair use]
</a>
</div>
<p>



<p>
Wuhani viiruse osas on mõned varasemad seisukohad vaja üle täpsustada,
kuna vigade mõju ulatub ka tänapäeva ja tulevikku. Lühidalt öeldes,
seni kuni me ei tea, kui kaua epideemia Wuhanis varjatult kulges,
on raske arvutada levikordajat, suremust ja muid parameetreid.
<p>
Kes soovib lugeda teadusartiklit, võiks suunduda <a target=_blank href="https://www.thelancet.com/action/showPdf?pii=S0140-6736%2820%2930183-5">The Lancet'i</a>
lehele. Hea ja mujalt pärineva teabega täiendatud kokkuvõtte
annavad soome keeles <a target=_blank href="https://www.hs.fi/ulkomaat/art-2000006387481.html">Helsingin Sanomat</a>
ning inglise keeles <a target=_blank href="https://www.vox.com/2020/1/27/21082354/coronavirus-outbreak-wuhan-china-early-on-lancet">Vox</a>.
<p>
Nüüdseks joonistub pilt, et epideemia on kestnud detsembrist saati,
jäädes alguses riigi (ning riigi sunnil ka meedia) tähelepanu eest varjule.
Võimalik, et uue haiguse äratundmine oligi sedavõrd raske,
või olid rasked hoopis bürokraatia rattad, mis fakti tunnistamiseks
pöörlema tuli saada.
<p>
Nüüdseks avaldatud <a target=_blank href="http://wjw.wuhan.gov.cn/front/web/showDetail/2020010509020">ametlikes</a>
aruannetes mainitakse esimest sümptomitega patsienti 12. detsembril 2019,
mitu nädalat enne epideemia avalikku algust.
<p>
Kõrval olevalt diagrammilt võib näha, et "patsient 0" polnud
Wuhani kalaturuga seotud, küll aga mitu järgnevat juhtumit.
<p>
Samuti selgub, et haigus on saanud ennetajate ees
kasutada pea kogu detsembri pikkust edumaad
ja haigestunute enamus on 25-49 aastased isikud.
Mida kõrgem iga, seda tõenäolisemalt vajatakse intensiivravi.
<p>
Täiendavad diagrammid näitavad et kokku sattus
intensiivravile 39% (16 isikut 41 hulgast) -
järeldub et haigus kulgeb pigem tõsiselt ja on koormav.
Wuhani esimeses patsientide grupis kulus sümptomitest
haiglasse sattumiseni mediaanselt 7 päeva, hingamisraskusteni 8,
akuutse respiratoorse ärrituse sündroomini 9 ja nendel,
kellel eriti viletsalt vedas, intensiivravini 10.5 päeva
sümptomite algusest.
<p>
Ravile saabudes näitas patsientide hemogramm leukotsüütide
ja lümfotsüütide puudust. Kõigil oli kopsupõletik,
levinuimad komplikatsioonid olid ARDS (29%), RNAaeemia (15%),
südamelihase kahjustus (12%) ja sekundaarsed nakkused (10%).
Invasiivset hingamisabi vajas 10% patsientidest.
22. jaanuariks on 41 patsiendi hulgast 68% koju pääsenud
ja 15% surnud, ülejäänud viibivad jätkuvalt ravil.
<p>
Koju pääsemise kriteeriumid olid 5 palavikuvaba päeva
ja viiruse puudumine ülemiste hingamisteede proovides.
Ravimeetoditest - kortikosteroidid põletiku leevendamiseks
ei vähendanud suremust, pigem lükkasid tervenejatel edasi viirusest vabanemist.
WHO ajutise soovituse järgi ei tuleks neid süsteemselt kasutada.
Ükski viirusevastane ravim pole veel tõhusaks osutunud.
<p>
Seega võib üldistada, et enne 2. jaanuari ravile saabunute
suremus oli kõrge. See ei tarvitse iseloomustada hiljem nakatunuid ja laiemat elanikkonda
mitmesuguses keskkonnas, seda nii viiruse kohanemise kui esimese patsiendigrupi
selekteerumise tõttu raskemate sümptomite järgi,
kui ka ravivõtete täienemise tõttu.
<p>
Tulenevalt hilinenud reaktsioonist ja ennetusmeetmete käivitamisest
pakub Hong Kongi Ülikool tõenäoliseks nakatunute arvuks Wuhanis
ametlikust ligi 10 korda suuremat arvu. Epideemia haripunktiks
pakutakse aprillikuud.
<p>
Hiina avaliku teabe ja tervishoiu süsteem ei ole seda ränka katset
just lippude lehvides läbinud. Lipud on mudas ja ribadeks,
põhjusel et info levis viirusest aeglasemalt.
Infol on võime liikuda nakkusest rutem,
kui vaid inimeste ühiskonnad seda lubavad.
Hiina katastroofihaldust uurinud Lauri Paltemaa
Turu Ülikoolist iseloomustas asja nii:
<p>
<div class="quote">"Diktatuuri sümptom on see, et kohalikult tasandilt
võib keskvalitsusele tuua vaid häid uudiseid. Halbade uudiste
eest saab karistada."</div>
<p>
Nakkushaiguse korral infoga venitades võtavad inimesed endilt
kriitilise tähtsusega võimaluse - võimaluse olla haigusest kiirem.
Nii seatakse ohtu enda ja teiste elu ning tervis,
oma kaasmaalased ja ülejäänud maailm.
<p>
Loodame muidugi, et hilinenud stardist pahalasele järgi jõutakse,
aga praegu kätte sattunud info põhjal on tegemist tugeva epideemia materjaliga,
mis hooletuse korral pandeemiaks võib minna. Majanduslangus
on seekord kõigile pealekauba.
<p>


