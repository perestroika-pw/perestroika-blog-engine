Kunnas silub, Helme songib üles
2019-02-22
perestroika.pw
kliimalepe, ämbrikolin

<p>
SDE pole ainus erakond, kes enne valimisi ämbrist ämbrisse jalutab.
EKRE tegevuse puhul torkab silma, et mida üks saavutab,
selle teine kibekähku nullib.
<p>
Pärast <a target=_blank href="https://www.err.ee/908141/helme-ekre-tervishoiupoliitika-eestkoneleja-tegevuses-vastuolu-ei-nae2">
posimis-kliinikut pidava</a> Kullerkupu saatmist tervishoiu debatile
parandasid konservatiivid meelt, ning saatsid välispoliitikast rääkima Leo Kunnase.
Pärast Leo mõistlikku etteastet debatis, milles grupi osavamaks väitlejaks
küll tunnistati kiirejutuline Mikser... pärast seda siis tuleb Mart
ja raadiointervjuus teatab, et <a target=_blank href="https://www.err.ee/913158/helme-kaaluksime-pariisi-kliimaleppest-lahkumist">
nemad lahkuks meeleldi Pariisi kliimaleppest</a>!
<p>
No tule taevas appi - viimati kui vaatasin, oli EKRE veel oma arust massilise rände vastu.
Mart ilmselt loodab, et kui Aasia kõrgmägedes liustikud otsa lõppevad ja jõed tembutama hakkavad,
siis Hiina ei hakka geopoliitiliselt nihelema ega trügi oma naabreid,
samuti ei osta omale mõnd taskukohast ülemere-territooriumi.
Mart eeldab, et kui rahvas nuriseb, siis India ja Pakistan ei hakka
tähelepanu kõrvale juhtimiseks väikest edukat sõda pidama
ning üldse vist usub, et Aafrikas enam ühtegi ikaldust ei tule.
<p>
Eesti osas loodab parteiboss ilmselt, et eelmise suve põuast tugevamad pole võimalikud,
et tänavusel talvel juhtunu sarnast polaarpöörise tõrget,
mis surus USA keskläände neljakümne kraadise pakase,
ei satu järgmisel talvel Eestis (siin laiuskraadil oleks külm kangem).
Vana võib küll lapsena olla näinud 1940-nda aasta talve,
mil linnud surnult maha kukkusid ja viin jäätus,
aga üldist soojenemist ekstreemsete kõrvalekalletega
kokku viia ei oska.
<p>
Paraku on suured kõrvalekalded keskmisest selge tulemus,
kui kliimasüsteemi energiat juurde valada.
Soojem õhk mahutab rohkem veeauru, mis kannab soojusenergiat.
Soojusenergia ülekanded kondenseerumise ja aurustumise läbi
on aga kliimat liikumapanev mootor.
<p>
Süsteemianalüütiku pilguga paistab muster, kus USA talvine rekordkülm,
ent Arktika veeteede avanemine suviti, Venemaa põhjaelanike probleemid nälginud jääkarudega,
eelmise aasta Floridas puudelt kukkuvad sisalikud,
Austraalia pleekivad korallrahud ja kuumarabanduse saanud nahkhiired,
Queenslandi rekordvihm ja kariloomade massihukkumine
ning iga inimese tehtud sammu toetav metaani eraldumine sulavast igikeltsast
asetuvad teineteise kõrvale.
<p>
Mardi jaoks paistab ilmselt vaid kaos.
Kui lugejate seas on mõni EKRE liige, siin minu uudis teile on niru.
Siin ei aita Kunnas, vaja on sügavamat ja radikaalsemat muutust.
Et toda erakonda võimu ligi sõuda, tuleb kõigepealt võtta
selge seisukoht küsimuses, kas teaduslik metoodika
ja faktilised argumendid kaaluvad üles emotsiooni ja identiteedi,
või pole teadus maailma mõistmiseks vajalik ja piisab usust?
<p>
Kui see tähendab oma erakonna juhatusele aru pähe panemist,
teele hüppavaist rassiteooria fännidest mööda põigeldes,
siis ootab EKRE mõistlikumaid liikmeid just säärane tänamatu ülesanne.
Kui teie olete EKRE-st, näidake palun Mardile seda graafikut,
mis on 11 erineva allika süntees. Palun proovige surnud jänesele
uuesti pilte seletada. Järsku kõigest hoolimata võtab natuke vedu?
<p>
Pildi allikas: Wikipedia<br>
<a target=_blank href="https://en.wikipedia.org/wiki/File:2000_Year_Temperature_Comparison.png">
<img class="illustration-image" src="./pics/2019-02-22-temperatuurid_vordlus.png">
</a>
