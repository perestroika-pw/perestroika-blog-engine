Kasulik harrastus igale Erdoganile
2019-02-11
Jaan Veski
türgi, hiina, uiguuride tagakiusamine

<p>
Harva satub päevi, mil Erdogani juhitud Türgi kohta midagi positiivset tilgub.
Täna on see päev, võite kalendrisse ära märkida. Helsingin Sanomat kirjutab, et 
<a target=_blank href="https://www.hs.fi/ulkomaat/art-2000005996306.html">Türgi kritiseerib tugevalt Hiina Rahvavabariiki</a>
türklaste sugulasrahva ja enamjaolt ka usukaaslaste uiguuride allasurumise pärast.
<p>
Türgi välisministeeriumi pressiesindaja Hami Aksoy teatas, et Hiina ametivõimude
süstemaatiline uiguuride sulandamispoliitika on häbiks kogu inimkonnale,
ning et üle miljoni uiguuri on sattunud poliitilise ajupesu ja piinamise
sihtmärgiks koonduslaagrites. Aksoy sõnul on suure surve all
ka laagritest pääsenud inimesed.
<p>
Hiina sõnul on tegemist "ümberõppe laagritega". Oktoobris väitis kõrge
ametnik, et vangistatud "on tänulikud võimaluse eest kaalutleda oma vigu".
Viimati väljendas seda tänulikkust võimude kätte "ära kadunud"
kuulus muusik Abdurehim Heyit, kes Hiina jõuametkondade
kaudu avaldatud videos kinnitas, et kuuldused tema surmast on enneaegsed.
<p>
Kui Erdogani uus hobi on kurdidega sõja norimise asemel
Hiina riigil hammastega tagumikus rippuda, siis on mees lõpuks
leidnud omale konstruktiivse ajaviite. Tervitame seda
ja loodame, et asi tõesti rohkem kui nädalaks nii on!
<p>
