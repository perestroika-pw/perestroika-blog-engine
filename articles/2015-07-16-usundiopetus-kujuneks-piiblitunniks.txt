Usundiõpetus kujuneks piiblitunniks
2015-07-16
Jaan Veski
haridus, usundiõpetus, usk, ateism

<p>
Usundeid on maailmas liiga palju, kompetents nende tutvustamiseks aga piirkondlikult erinev.
Pealiskaudse ja võrdse tutvustamise jaoks on eraldi õppeaine liigne,
sügavuti tutvustamine kujuneks Eestis aga kohustuslikuks piiblitunniks,
kus üks usund ja selle õpetajad oleks teistest kättesaadavamad.
<p>
Ristiusk saaks erikohtlemise osaliseks, just nagu ta seda
kaplanite ameti kaudu juba Kaitseväes saab.
<p>
Selline asi on aga vastuolus väga arusaadavate põhimõtete, näiteks usu
riigivõimust eemal hoidmise põhimõttega. Mis juhtub, kui riigivõim ja usk
samal toolil istuvad, näeme Iraanis.
<p>
Eestil, mis on Tšehhi järel maailma kõige väheusklikum maa,
pole küll erilist ohtu muutuda lähipäevil teokraatiaks, aga põhimõte,
et usk hoitakse kohustustest ja seadustest kaugel eemal,
on end ajaloos korduvalt õigustanud ja suutmatus seda järgida,
kalliks maksma läinud.
<p>
Kuidas saaks usundiõpetusse jätta võimaluse usundi puudumise õpetamiseks,
on aga üldse lahendamata küsimus. Nimelt on ateismil väga palju erinevaid
põhjendusi ja maailmatõlgendusi ja kogu ateistlikku filosoofiat
usundiõpetuses kattes muutuks see filosoofia tunniks.
<p>
Usundeid on praktilisem tutvustada maailma rahvaste ja nende ajaloo
ning kultuuri kontekstis, mis kuulub ajaloo ja ühiskonnaõpetuse õppeainetesse. 
</p>