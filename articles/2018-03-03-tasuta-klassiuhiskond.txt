Tasuta klassiühiskond
2018-03-03
Jaan Veski
kõrgharidus, tasuline haridus, tasuta haridus, rektorid

<p>
Valdav enamik siitmaa rektoreid on omandanud esmase kõrghariduse tasuta.
Hetkel on aga tekkinud olukord, kus: "Teiste ülikoolide rektorid
nõustuvad Tallinna ülikooli õppeprorektori Priit Reiska hinnanguga, et
tasuta kõrgharidus on oma elu ära elanud, kuid millise süsteemiga seda
asendada, vajab veel läbi vaidlemist."
<p>
Rektorid pole seda küll väljendanud ühises avalduses, vaid vihjanud
intervjuudes, aga vihje on arusaadav - tasuta kõrgharidust soovitaks
asendada millegi muuga. Paraku, läbi mõtlemata saab tasuta kõrghariduse
asnedada vaid klassiühiskonnaga, kus vaesema klassi esindajal pole
võimalik omale kõrgharidust lubada.
<p>
Keegi pole sündinud, rahakott taskus. Kui hariduse saamine sõltub
vanemate rahakoti sisust, või peab võtma intressiga laenu (eeldusel et
antakse laenu, eeldusel et intress on jõukohane), on inimene allasurutud
seisus. Teda suunatakse ühiskondlike olude jõuga odava tööjõu rolli, ja
ta mõistab seda. Mõnede jaoks on see asjade loomulik seis, teiste jaoks
mitte.
<p>
"Ameerika unelma" juurutamiskatsel Eestis oleks ränk hind. Seal maksab
üks õppeaasta avalikus ülikoolis natuke vähem, kui tüüpilise inimese
aastapalk (mediaan-aastapalk). Andekaid inimesi satub selle tõttu
loobuma ja alla andma, või töötama end haigeks.
<p>
Haigeks töötamisest rääkides, USAs võib kiirabi väljakutse maksta 2000
dollarit, ning tervishoid pole kõigile garanteeritud teenus. Tervishoiu
tulemused väljendatuna prognoositavas elueas jäävad sealjuures alla KELA
kaudu finantseeritud Soome süsteemile (79 vs 81 eluaastat), mis tagab
pikema eluea ja enam kui kaks korda odavamalt (4000 vs. 9800 USD per
capita).
<p>
Seevastu vanglas istuvate inimeste protsendiga ületab "vabade maa" kõiki
maailma maid, mille kohta on usaldusväärne statistika. Võib vaid
oletada, et tasulise tervishoiu ja tasulise haridusega ühiskond elab
pinges, milles osa inimesi murdub kergemini ja läheb halvale teele.
<p>
Kardetud sotsialism, mis andis meie rektoritele tasuta kõrghariduse,
hoiab tagasi teatud protsesse - näiteks seda, et ühiskonnas ei kujuneks
väljapääsuta nišše. Kuivõrd oluline see on, on raske piisavalt rõhutada.
<p>
Rektoril peaks olema julgust öelda "raha ei jätku". Ei pea hakkama
klassiühiskonda propageerima.
</p>
