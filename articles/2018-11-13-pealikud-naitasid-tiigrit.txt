Pealikud näitasid tiigrit
2018-11-12
Jaan Veski
rändelepe, võitlus kubujussiga, metapropaganda

<p>
ERR vahendab Kari Käsperi seletusi, et suure huuhaaga üles röögitud ÜRO 
<a target=_blank href="https://www.ohtuleht.ee/906435/puust-ja-punaseks-uro-migratsioonilepe-mis-see-on-kas-meie-riigiisad-ei-teadnud-sellest-ja-kas-see-on-eestile-kasulik">ränderaamistik</a>
on pelgalt <a target=_blank href="https://www.err.ee/876396/kasper-marrakechi-dokumendis-midagi-oiguslikult-siduvat-ei-ole">tervemõistuslik ja lisaks mittesiduv</a>.
<p>
"Me kõik oleme nõus sellega, et inimkaubandusega tuleb võidelda,
et migrante ei tohiks tööalaselt ekspluateerida. Me kõik arvame, et parem oleks selline olukord,
kus inimesed ei peaks olema sunnitud oma koduriigist lahkuma, kui nad seda ei taha.
Et peaksime tegelema vaesuse ja arengukoostööga. Tahame ka seda, et inimesed kasutaksid
seaduslikke migratsioonivõimalusi, töörännet, õpirännet," loetles Käsper.
<p>
Paraku serveerisid teatud portaalid oma vaatajaskonnale "apokalüptilist võitlust
murdja loomaga". Tsiteerin teile päriselt sündinud pealkirju
ühele erakonnale kuuluvalt saidilt pealkirjaga "UU" (uu, kui sobiv nimi!). :)
<p>
"Marrakechis antakse avapauk suuremat sorti ülemaailmsele verevalamisele"<br>
"Kohustustevaba rändeleppe jutt on küüniline vale ja ohtlik lõks"<br>
"Marrakechi migratsioonipakt on viitsütikuga pomm!"<br>
<p>
Kole ju? Pommid plahavatavad ja veri voolab, lõksu langetakse! :D
Paraku unustasid etenduse andjad öelda, kes soovis Marrakešši külastada.
See polnud Ratas, see oli president. President ei ole Eestis täitevvõimu pealik,
vaid käib niisama ja aitab sooje suhteid hoida. Aga lugupeetav EKRE juhatus,
ärge laske tülikal faktil propaganda veskit ummistada. :)
<p>
"Selge on see, et Eesti sellega juriidiliselt siduvaid kohustusi kuidagi võtta ei saa,
sest seda ei ole ju ka riigikogu ratifitseerinud. Ei saa ette kujutada,
et kui president sõidab kuhugi riiki ja istub kuskil konverentsil,
siis Eesti õigus saab kuidagi läbivalt muudetud," rääkis Käsper ERR-is.
<p>
Paraku nüüd president Marrakešši ei sõida. Viie muu Euroopa riigi esindajad
kah ei sõida, ülejäänud 20 või enam lähevad. President sai vihjest aru,
et ta välisreis soovitakse sisepoliitilise vankri ette panna
ja vankriga järsakust alla rulluda. :D Umbes sama tobe,
kui Eesti oleks jätnud Pariisi kliimaleppe eesmärkidega liitumata.
Teatavasti ei kohusta see kah midagi tegema - kes on eriline oinas,
astub välja. Teised viibutavad näpuga, nagu ÜRO-s kombeks.
<p>
Mis on mõuramise põhjus? Teatud erakondadel on teemat vaja!
Kui puudub vettpidav plaan inimeste heaolu tõstmiseks,
on vaja näidata hädaohtu ja vaenlast. Kuidas kvoodipagulastega läks,
Põlluaasa Henn? Kus nad on? Nad läksid siit ära. Me saime
Süüria elanikelt hindeks kolm miinus. :D
<p>
Mänguteemade üle mõuramisele on Soome keeles hea termin: "huuhaa".
Perestroika pakub eestikeelseteks vasteteks:
<p>
- tiigri näitamine (maailma ohtlikuim loom on teatavasti tõbine sääsk)<br>
- kubujussiga võitlemine (võit on kindel, ohutu viis tublidust näidata)
<p>
Õnnitlen, kabuhirmul põhinevad poliitilised liikumised. :)
Olete kurjast kubujussist edukalt võitu saanud,
tuba on küll natuke heina täis, aga pühime jälle kokku!
Perestroika kaalutleb, kas korraldada vabariigi aastapäevaks ordenite jagamine
ning anda välja "Esimese Klassi Kubujussivõitja" aumärk.
Kallis valija, teie pealikud näitasid teile tiigri topist,
haarasid nürid mõõgad ja tagusid tamburiini. Päris äge värk! :D
<p>
Aga naaseme palun päris teemade juurde. :) Sel ajal,
kui rändeleppe üle põrgulärmi tehti, küsis maksuamet nagu eelmiselgi kuul
palgatöölise brutotulust omale 55%, firmaomanikult aga 20%.
Mina olen sealjuures firmaomanik, üks mõisnike klassist.
Tunnistan ausalt: süsteem on minu kasuks kaldu, ning ma kasutan seda,
et saavutada eeliseid. Ma kasseerin riigilt tagasi iga sendi,
mille riik mu perekonnalt Omandireformi tehes röövis.
Ma häbenen seda, sest ebaõiglus on häbiväärne asi,
aga Eesti Vabriigil on luukere kapis. Õiglusega on siin maal
natuke sandisti lood.
<p>
Santidest rääkides... me kõik võime sandiks jääda.
Aga teeme rahapoole õiglaseks, järsku saame siis haiguse korral ravi?
Haigus on sihuke asi, mis tuleb lõpuks kõigi jaoks, erinevalt hüpoteetilistest asjadest,
nagu lörtsisadu nautivad süürlased. Haigus tuleb minu ja sinu ja tema jaoks --
ja meie vanemate jaoks enne meid. Tõsi küll, võimu ihkavale pealikule see korda ei lähe.
Et saada võim, on tal vaja vaenlast, kellega hirmutada. Haigus on liiga võitmatu vaenlane,
pealikule see ei sobi. Siiski on haigus <b>tegelik</b> vaenlane,
ja meie elu mõjutab paraku tegelikkus.
<br>
<br>
 
