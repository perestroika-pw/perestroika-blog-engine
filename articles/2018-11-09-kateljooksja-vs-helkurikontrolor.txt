Käteljooksja vs. helkurikontrolör
2018-11-09
Jaan Veski
satiir, politsei, helkur, ohutus

<p>
Anarhistlik liiklusnõu: <b>helkur on pimedas tegelikult päris hea asi,
kuid ärge iial lootke, et autojuht teid selle tõttu
kaugelt või hästi näeb!</b> Alusetu turvatunne
on õnnetuse esimene etapp. Kasutage oma silmi,
vaadake kuidas ta sõidab ja ülekäigurajal veenduge,
kas teile antakse teed. Ilma liiklusmärkideta on liiklus
tihti ohutum, kui suure arvu märkidega. Ilma märkideta inimesed
ei eelda, et miski on ohutu, vaid veenduvad selles.
<p>
Normaalses ühiskonnas asi sellega piirduks. Võiks eeldada, et Riigikogu väljendub täpselt
ja politsei ei tegele nõmetsemisega. Et seadus jätab helkuri kasutamise
inimeste valikuks, aga teel ohuolukorra põhjustamine on väärtegu.
Eestis aga <a target=_blank href="https://www.riigiteataja.ee/akt/117032011021">ei käi asjad nagu normaalses ühiskonnas</a>.
Eestis saab jalakäijat helkuri puudumise pärast trahvida isegi siis,
kui ta liigub üksnes jalakäijatele avatud kohas,
lausa põllul, kuhu on rada sisse trambitud, või öösel heledalt valgustatud kohas,
kus lisaks puuduvad autod. Seadus on seadus,
ütlesid kunagi isikud, kes targemat ei osanud! :D
<p>
<i>"Halva nähtavuse korral või pimeda ajal teel liikudes peab jalakäija kasutama helkurit või valgusallikat."</i>
<p>
<i>"pimeda aeg on ajavahemik ehast koiduni, kui loodusliku valguse vähesuse tõttu on nähtavus alla 300 meetri;"</i>
<p>
<i>"tee on jalakäijate või sõidukite liiklemiseks avatud rajatis või maaomaniku poolt liikluseks ettenähtud muu ala. Tee koosseisu kuuluvad ka teepeenrad, eraldus- ja haljasribad. /.../ Pinnastee on põllu-, metsa- või muu selline pealiskihita tee, mis on teeks rajatud või sõidukite liikumise tulemusena selleks kujunenud;"</i>
<p>
Meie siin oleme veendunud, et iga hommik enne ametlikku koitu
väljub Eestis kodudest vähemalt 400 000 väärtegijat, kes teevad vahest
uduse ilma tõttu terve päeva väärtegusid. Eelneva taustal läks PPA muidugi väge täis ja
<a target=_blank href="https://www.postimees.ee/6448295/helkuri-saab-politseilt-nuud-vaid-koos-trahviga">teatas Postimehe</a> ja
<a target=_blank href="https://www.err.ee/875382/politsei-voib-helkurita-inimestele-maarata-kuni-40-euro-suuruse-trahvi">ERR-i vahendusel</a>,
et "nüüd saab meilt helkuri ainult koos trahviga".
<p>
Sealjuures unustas politsei ära, et valdav enamus helkuri mittekandjaid
ei vaja seda, kuna liiguvad linnades kõnniteedel, põikavad korraks parklasse,
mis on valgustatud, ning kasutavad autode avastamiseks oma silmi. Kuuldavasti
on säärased organid ka politseiametnikel, ning võimaldavad
avastada helkuri puudumise! Kui aga mõni politseiametnik juhtumisi ei tea,
kus silmad asuvad, tuleks kõigepealt õnne katsuda pea esiküljel! :D
<p>
Tõenäolisemalt politsei ei usu, et inimesed oskaks oma silmi kasutada.
Veelgi tõenäolisemalt politsei ei viitsi, ning arvab,
et meedia kaudu ähvardamisega parandab nässus kultuuri ja võidab sõpru.
<p>
Küsisime PPA pressiesindaja käest, kas nad vastaks meie kahele küsimusele sel teemal,
aga vastust paraku ei saanud. Nii avaldamegi retsepti,
kuidas end kaitsta helkurit kontrolliva politseinuku
(sest mängus osalevad nukud, mitte päris tegelased) vastu.
<p>
Kui näete politseinukku tänaval kahtlase mänguga tegelemas,
võtke taskust välja mobiiltelefon ja vajutage mõnda nuppu!
Ekraan hakkab helendama ja teil on <b>valgusallikas</b>,
mida te parasjagu <b>kasutate</b>. :) Õnnitlused, teil ei pea enam
olema täiendavalt helkurit, valgusallikast jätkub!
<p>
Soovi korral seletage juurde, et tegelikult pole te jalakäija vaid käteljooksja,
aga politsei nägemisel otsustasite siiski käia, et nad kogemata käte peal
järele ei jookseks! :D Seletage neile rahulikult,
et selle asjaga ei minda kokkuleppele, vaid Riigikohus
lahendab selle juhtumi! :D
</p>

