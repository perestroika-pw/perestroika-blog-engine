Afrini ei unustata
2018-03-18
Jaan Veski
Afrin, Süüria, Türgi, Kurdistan, Rojava, sõda

<p>Kui seda lugu satub lugema keegi Türgi saatkonnast, palun kandke
kodumaale ette: Afrini ei unustata. Teie väravate ees pole
meeleavaldust, neid pole pandud püsivalt lukku ega saetud püsivalt
lahti, aga kõik üldjoontes teavad, mis Afrinis toimub.
<p>
Teavad, ja hetkel veel vaikivad. See vaikimine lõppeb pikapeale otsa.
Järgneb arutelu selle üle, mida Türgi riigist üldse arvata ja mis
koostöö säärase riigiga veel võimalik on.
<p>
Asjaolu, et erinevad Türgi valitsused on vähemalt pool sajandit
represseerinud (kord rohkem, kord vähem) oma äärealadel elavat kurdi
rahvusvähemust, mis on aastakümnete jooksul põgenikuna kodu jätma
sundinud arvukalt kurde, ei vaja tõestamist. Tegemist on üldtuntud
faktiga. Nimetada seda Türgi siseasjaks on piinlik ja vale - aga
valdavalt seda tänaseni nii on nimetatud.
<p>
Möödunud riigipöörde järel vaat et piiramatu võimu haaranud
Erdogani valitsus on läinud kaugemale.
<p>
Türgi kohtusüsteemi sõltumatust pole enam - ametist eemaldatud on rohkem
kohtunikke, kui raamatulehel tähti. Mitte ainult riigi-, vaid ka
haridusasutused ja ajakirjandus on valitsusele vastumeelse vaatega
inimestest jõuliselt "puhastatud". Valesüüdistusi on esitatud
tuhandetes. Süüdistatud pole saanud oma õigusi erapooletus kohtus
kaitsta. Osad neist on vangis. Enamus neist, kes on vangis, on seal
ebaõiglaselt. Osad väga pikkade karistustega.
<p>
Kas see on samuti siseasi? Euroopa Liidus poleks see riigi siseasi.
NATOs nähtavasti hetkel on.
<p>
Mis pole kindlasti riigi siseasi on see, kui ta kogub palgalistest ja
vabatahtlikest, aga valdavalt mitte oma riigi kodanikest sõjaväelised
üksused, relvastab need ja saadab need üle piiri, koos oma
regulaarvägedega naaberriigi (mis sest, et allakäinud naaberriigi)
territooriumile, "puhastama" piirkonda... puhastama seda kaugelt üle
Süüria keskmise ulatuvaid inimõigusi ja stabiilsust taganud YPG-st.
Kaasneb ränkade kannatuste põhjustamine tsiviil-elanikele, kes on taas
sunnitud kodud jätma ja põgenema. Põgenema mitte Türgisse, vaid
diktaatori Assadi rõõmuriiki, kus, olgem ausad, väga paljudele ei meeldi
viibida. Ometi eelistavad kurdid seda Türgile, ja see ütleb midagi Türgi
Vabariigi kohta.
<p>
Rahvusvahelise õiguse kontekstis on siin tegemist kuriteoga, ja tegusid
on kuriteo koosseisus mitu. Et mõni neist kvalifitseerub, ei tasu
kahelda. Vastutus lasub Türgi Vabariigi kõrgeimal juhtkonnal. Tegemist
ei ole üksiku väeosa juhi eksimusega, tegemist on riigi valitsuse
eksimusega.
<p>
Käesolev artikkel on kutse arutlema selle üle, kas Türgi riiki on
põhjust enam milleski usaldada. Kas Türgi majandus on väärt sõbralike
suhete säilitamist? Kas NATOs on vaja liitlasi, kelle lauakombed on
üli-autoritaarsed? Liitlasi, kes võtavad palgale äärmus-islamiste,
koguni endisi Islamiriigi võitlejaid? Kas see pole liig?
<p>
Hind saab olema ränk. Afrini ei unustata peagi, isegi kui linn langeb.
Kogu Rojava maa pealt pühkimine võib olla Türgi valitsuse soovunelm, aga
see pole kerge. Mina isiklikult kahtlen, kas Erdoganil on piisavalt
elust tüdinud alamaid.
<p>
Kõik mis tehakse, jätab jälje. Vajadus kaitsta end relvajõul NATO liikme
vastu jätab jälje Rojava inimestele. Uus ühiskond, mis tekib sõjas, on
tihtipeale sõja nägu. Kunagi, peaaegu täpselt sada aastat tagasi, tekkis
Venemaal uus ühiskond sõjas, ja oli sõja nägu. Kas te eelistate, et
enese kaitsemine ülekaaluka vastase vastu määrab uue Kurdistani näo?
<p>
Täiendavalt, kas kellelgi on illusioon, et Türgi praeguse valitsuse
peale võib raskel hetkel loota?
<p>
Mõjutage Türgi Vabariiki lõpetama koheselt sissetung Süüriasse.
</p>
