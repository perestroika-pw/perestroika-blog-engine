NÄTS Estonia
2018-07-22
Jaan Veski
kaardimaksed, sularaha, tsentraliseerimine, tehnoloogia, risk

<p>Mul on hetkel 20 eurot. Ta on sinine ja krabiseb.
Seda on rohkem, kui mu naabril, kes just ostukorvi nukra näoga hülgas.
Samuti on mul täis paagiga sõiduauto, ilma paagita liikuv jalgratas
ning palju kapsast ja tomatit. Boržommi mul ei ole,
ning veidi tahaks, aga ei raatsi kahekümnest lahti vahetada.
Järsku juhtub midagi ja läheb muuks vaja.</p>

<p>Asjaolu, et mul lisaks eksisteerib pangakonto, kus vedeleb rohkem raha,
ei loe täna. Juhtus NÄTS ja poodidesse tekkisid järjekorrad.
Pessimistid jätsid oma ostukorve kuhu kuradit,
optimistid lootsid, et adminid lendavad valguskiirusel ja taipavad
asja olemust hetkega, et eksisteerib varuühendus või varuserver,
varujahutus või varutoide, varuplaan lahku läinud andmebaaside kokku
replikatsiooniks... varuvariant.</p>

<p>Dudkit, kodanikud. Minu varuvariant on mul taskus, mitte kusagil pilves majutumas.
Täna on õige päev rääkida sularahast.</p>

<p>Sularaha on anonüümne. Tema jälitamiseks tuleb loota,
et ta pärast automaadist väljumist ja uuesti automaati jõudmist
üldse ei vahetu. Kui soovite, et reklaamitoppijad teaks, mis sorti seksilelusid
just ostsite, siis on kaardimakse päris okei. Kui on vähegi kahtlust,
et enda kohta ei tahaks infot lekitada... sularaha aitab. :)</p>

<p>Kõrgelt arenenud kapitalismis, muide, ostab kindlustusandja kusagilt (khm, FB, khm...)
teie taustainfo ja arvutab selle järgi (aga valesti), mis on teie sotsiaalne staatus,
suguvõsa majanduslik seis ja hariduse tase, ehk kui kallis teie ravikindlustus võiks olla,
kui seda teile üldse võimalik on pakkuda. Eestis nii kõrget kapitalismi pole,
on Haigekassa, mille peale ameeriklased suu ammuli vaatama jäävad, et näe, sotsialism!
(edukat nimevahetust või nime mittevahetust talle)</p>

<p>Sularaha on kuramuse töökindel. Äikesetorm,
maavärin, üleujutus, kuumalaine... ta töötab edasi.
Ainult kui mingi kala keskpanka läheb, on põhjust mõelda
<b>teist sorti</b> sularaha peale.</p>

<p>Kaardikene lõpetab töö pisimurede korral.
Rott leidis kaabli. NÄTS. Kass ronis alajaama. NÄTS.
Maja katus lekkis. NÄTS. Serveriruumi soojuspumba kondensaadi eemaldamise pump
lõpetas kuumaga töö. NÄTS. Elektriliini all põles mets. NÄTS ja PLÖTS.
Riigid tegid teineteise kulul pahavaraga nalja - pikem nätakate seeria.</p>

<p>Ma rohkem variante ei loetle. Taiplik lugeja saab ise aru,
et madal tehnoloogia omab eeliseid. Detsentraliseeritus tuleb kasuks.
Kui peaks tulema halb päev, mil jälgimisühiskonna edukäik
viib sularaha käibelt kadumiseni, siis kindlasti leidub pätte,
kes hakkavad münte vermima. Mina küll hakkaks.</p>

<p>Aga teeme koos nii, et vähemalt kolmandiku oma ostudest
arveldame sulas? Siis on tagatud, et sularaha ei kao kuhugi.
Mugavus ei kao ja varusüsteem jääb alles. Ning järgmine kord,
kui NÄTS juhtub, saate tunda end nagu miljonär kehvikute seas.</p>
