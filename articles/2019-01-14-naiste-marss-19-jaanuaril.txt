Naiste marss 19. jaanuaril
2019-01-14
Finrod F
võrdsus, feminism, tänavapoliitika

<p>
Kadi Viik kirjutab <a target=_blank href="https://feministeerium.ee/naised-marsivad-jaanuaris-tallinnas/">Feministeeriumis</a>,
et nagu mujalgi maailmas, toimub ka Tallinnas naiste marss.
Rongkäik algab Viru väravate juures laupäeval, 19. jaanuaril kell 14.
Marsi sihtpunktiks on Sveta baar Telliskivi asumis.
Rohkem infot leiab <a target=_blank href="https://www.facebook.com/events/937131983137010">korraldajate FB leheküljelt</a>.
<p>
"Me marsime parema tuleviku nimel ja kutsume marssima kõiki, kes jagavad meie unistust maailmast,
kus naised on meestega poliitikas võrdselt esindatud. Arvame, et kõigil on õigus elada head elu,
mis on vaba vägivallast, diskrimineerimisest ja ebaõiglusest. Samuti on meile oluline
ülemaailmne solidaarsus, sest samal päeval marsitakse ka teistes riikides,"
tutvustab artikkel rongkäigu korralajate soove.
<p>
Eesti ühiskonda iseloomustavad praegusel perioodil järgmised faktid:
<ul>
<li>mehi on riigikogus 72, naisi aga 29
<li>firmade juhatustes on mehi enam
<li>naised saavad 26% vähem palka ja vanaduses vähem pensioni
<li>meeste oodatav eluiga on ligi 10 aastat lühem
<li>naised omavad vähem vara
<li>mehi ajab riik taga sõjaväeteenistusega
<li>naisi kohtleb laste saamise küsimuses alatult mõnigi tööandja 
<li>üksikvanemana kasvatavad last pigem naised, elatis jääb reeglina meeste koormaks
<li>koduvägivallas kannatavad valdavalt naised
<li>alkoholismi all kannatavad valdavalt mehed
<li>depressiooni saab rohkem naisi, enesetapu teeb rohkem mehi
<li>liikluses hukkub, kooli katkestab ja kuritegusid teeb rohkem mehi
</ul>
<p>
Kuidas need kalded mõjutavad ühiskonna arenguvõimet ja väljavaateid,
võib vaid oletada. Sotsioloogia pole täppisteadus,
aga ilmselge on, et ühiskond ei teeni kummagi soo huve.
Samuti pole mäng nullsummaga. Naiste madalam keskmine sissetulek
ei pikenda meeste keskmist eluiga.
<p>
Tegu on tasakaalu-ülesandega ja samas optimeerimise ülesandega, kus tasakaalu puudumine
raiskab inimeste andeid, elusid ja võimalusi.
Mõne parameetri tasakaal tuleb leida tipus (sissetulek, eluiga),
teise tasakaal aga saavutada nulli lähedal (vaesus, ebaõiglus, vägivald).
<p>
Mistahes otsuse langetamisel Eestis on ülekaalukas meeste vaatenurk teemale.
Mõnikord võib see olla õige vaatenurk, teinekord aga mitte.
Et naiste vaatenurk oleks esindatud, võiks algatuseks
naised valida Riigikokku valdavalt naisi.
<p>
Kui turujõud läbirääkimistel on ebavõrdne,
on oma huvide väljakauplemiseks parem positsioon mehel.
Mistahes hädad, mis tabavad vaesemat rahvast kõvemini,
tabavad kõvemini naisi. Teisest küljest, mistahes hädad,
mis tabavad riskialtimat rahvast, tabavad mehi.
<p>
Tegu pole marginaalse ega teoreetilise probleemiga.
Tegu on ühiskonda läbiva probleemiga,
mis on argielus pidevalt kohal ja vaatab üle õla
meie igapäevaseid toimetusi. <b>Tegu on teemaga,
mis peaks olema esikaanel.</b>
Ja mehed võivad samuti osalema tulla. Nõudes võrdsust,
nõuame seda kõigi jaoks.
<p>

