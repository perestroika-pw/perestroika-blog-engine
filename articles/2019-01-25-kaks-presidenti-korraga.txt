Kaks presidenti korraga
2019-01-25
Jaan Veski
välispoliitika, Venezuela

<p>
Mikko Pyhälä, kes on Soome endine suursaadik Venezuelas,
kirjutab Helsingin Sanomat'es, et <a target=_blank href="https://www.hs.fi/ulkomaat/art-2000005976908.html">Maduro ei kuku kergelt</a>,
aga elu väljakannatamatus Venezuelas võib lõpuks reasõdurid deserteeruma panna
(ja selles olgu neil edu, lisame meie juurde).
Venezuela elanikest on nüüdseks 3 miljonit oma kodumaast kõrini saanud
ja välismaale põgenenud. See on 1/12 elanikest.
<p>
Kapital on omakorda põgenenud Kuuba suunas, kuhu on omale
varjusadamat rajanud presidendi lähikondlased ja sõjaväejuhid.
Tulemusena teenib ülikooliprofessor 50 dollarit kuus,
ning ehitustöö asemel on kõvasti mõistlikum narkoäris osaleda.
<p>
On selge, et kaua sedasi kesta ei saa,
kuid vägivalda rohkelt kasutav režiim ei anna võimu niisama käest.
Pärast seda kui Maduro taas kord ebavõrdsetel valimistel,
(mida opositsioon boikoteeris) "võidu saavutas" ja ennast
presidendiks kuulutas, kuulutas end presidendiks ka
üks opositsiooniliidreid Juan Guaidó. Selles toetas teda
Venezuela parlament.
<p>
Uut presidenti on nüüdseks tunnustanud 20 riiki,
muuhulgas nii USA (aega kulus 35 tundi) kui Kanada. Oma poolehoidu on
väljendanud ka Euroopa Parlamendi spiiker Antonio Tajani ja
Euroopa Liidu nõukogu esimees Donald Tusk.
Vastu seisab teadagi Venemaa ja tõenäoliselt on vastu Hiina,
kuna tehtud investeeringud Venezuelasse võivad olla ohus.
Seetõttu on otsustamine ÜRO julgeolekunõukogus raskendatud.
<p>
Kuidas investeerimine Venezulasse käib, selgus aga siis,
kui sadakond Venezuela tsiviil- ja sõjaväejuhatuse liiget
sattusid rahvusvaheliste sanktsioonide alla. Chávezi (eelmise presidendi)
varahaldurilt Alejandro Andrade-lt leiti Šveitsi pangast 700 miljonit dollarit,
ja mees on tunnistanud USA võimudele, et võttis umbes miljardi altkäemaksu.
<p>
Perestroika soovib, et ka Eesti tunnustaks Venezuela uut presidenti,
kel on mistahes juhul suurem volitus maad ajutiselt juhtida
ning ühiskond kriisist välja tuua.
<p>
Erinevalt 20. sajandi räpastest riigipööretest, tuleks aga
Venezuela võimuvahetust toetada tviviliseeritult. Mistahes sõjalise jõuga
ähvardamise asemel tuleks pakkuda abi, aga abi algamise tingimus
peab olema, et Maduro lahkub, ja abi kestmise tingimuseks olgu,
et enne uusi valimisi saavad kõik vabalt kampaaniat teha.
Maailm ei vaja uut lõpuni persekukkunud riiki.
<p>
