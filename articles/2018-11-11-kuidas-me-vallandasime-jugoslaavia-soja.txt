Kuidas me vallandasime Jugoslaavia sõja
2018-11-11
Finrod F
satiir, ekre, trumpi toetusgrupi juhtumised

<p>
Inspiratsiooni <a target=_blank href="http://www.delfi.ee/news/paevauudised/valismaa/ajaleht-trump-suutis-kohtumisel-baltikumi-presidente-traumeerida?id=84280613">allikas</a>.
<p>
"Leo, mul on su abi vaja, asjaga on kiire," helistab Jaak väriseva häälega. Kell on 23:47.
Leo surub alla kiusatuse vastata telefoni heleda häälega "lasteaed".
Ta paneb kohvitassi kõrvale, sulgeb brauseris akna pealkirjaga "nihilist.fm"
ja pomiseb "niipalju sellest". "Mis juhtus Jaak, kas anarhistid tõid pressiteate?", uurib Leo.
<p>
"Ei, asi on tõsisem. Mul on vaja teada saada nüüd kohe, kuidas me vallandasime Jugoslaavia sõja,
millal see toimus, ja kuidas seal üldse läks? Olen Facebookis ja vastas on üks ilge kommar.
Raudpolt kindlalt võin öelda, et tüüp on Sorose palgal."
<p>
"Oled sa kindel, et sa tahad kogu seda lugu teada?"
<p>
"Jah, olude sunnil."
<p>
"No kõigepealt oli nõnda, et oli Teine Maailmasõda, seda sa ju tead enam-vähem?"
<p>
"Tean. Seda õnneks tean hästi."
<p>
"No vot. Teises maailmasõjas ründas Saksamaa algupoole mitmeid väiksemaid riike,
no algatuseks Tšehhi, siis Poola, seda sa ju tead?"
<p>
"Provotseeriti ründama, aga Mart seletas mulle,
et kui küsitakse, siis räägin salongikõlblikku juttu.
Ei lase liberastidel end ära trollida."
<p>
"Me peame sellest soovitusest hiljem lähemalt rääkima,
aga nüüd, Saksamaal olid mõned liitlased. Kas sa neid tead?"
<p>
"No ikka tean, Jaapan ilmselt, eks ju?"
<p>
"Oli küll Jaapan, aga Jugoslaavia on Euroopas, seal lõunaotsas
enne kui Kreeka tuleb. Vene keeles täiendab 'jug' lõunat
ja Jugoslaavia tähendab serbohorvaadi keeles,
mida seal räägitakse, et 'lõunaslaavlaste maa'."
<p>
"Leo, palun seleta lühemalt, see kommar postitas jälle!
Ta arvab, et Donald süüdistab meid alusetult,
ma tean, et Donald ei teeks seda iial!"
<p>
"No see on küll kole, aga kuula nüüd, siis oskad vastu vaielda.
Jugoslaaviat ründasid 6. aprillil 1941 Saksamaa, Ungari ja Itaalia.
Jugoslaavia armee suutis vastu panna 11 päeva, seejärel tehti vaherahu.
Vangi langes 300 000 meest ja nende laul oli lauldud, koonduslaagrisse läksid."
<p>
"Koonduslaagreid ju polnud?"
<p>
"Mis mõttes polnud?"
<p>
"No ma ise ei tea, üks Martini sõber Sinise Äratuse
kohviõhtul ütles, siis kui kohvi asemel õllekesi sai timmitud
ja pärast põrand kleepus."
<p>
"Ära seda küll kellelegi väida. Kõrvalteema, hiljem tegeleme.
Minu teada läks edasi nõnda, et Horvaatiast saadi jagu,
tehti natside nukuriik, võimule pandi umbes selline ülekäärinud vapside moodi seltskond.
Nad läksid varre otsast minema ja mõrvasid pool miljonit. Osa sundisid katoliku usku kah,
umbes nagu muistse vabadusvõitluse päevil. Horvaatidel
ajas see juhtme päris kuumaks ja mägedes oli partisane
nagu sügisel metsas seeni. Serbiat aga ei suudetud isegi lõpuni ära võtta.
Tekkis kaks partisanide liikumist, ühed kuningriiklased, teised kommunistid.
Kommud said Nõukogude Liidu tuge, kuningriiklased Lääne oma.
Lõpuks kommud võitsid, tõrjusid sakslased välja, ajasid kuningriiklased orki,
võimule tuli Josip Broz Tito. Tito oli algul Staliniga suur sõber,
aga sai veidi pahaseks, kui too talle viiendat korda atentaati lasi teha.
Ütles, et kui veel proovid, saadan sinu juurde kellegi, kes oskab.
Stalin lubas, et parandab oma kombeid, aga sõprus oli eluks ajaks läbi."
<p>
"Ma saan aru Leo, et ajalugu on nii kuramuse keeruline,
aga kuidas MEIE siin mängu tuleme?"
<p>
"No pärast Stalini surma suhted Jugoslaaviaga taastusid väheke.
Pärast Tito surma läks juba üsna soojaks.
Nõukogude Liidu lagunemine oli neile ikka päris ränk hoop,
umbes nagu vanaisa oleks kasti löödud. Ilmselt pidas kultuurimarksist seda silmas,
et Mihhail Sergejevitš oli lubanud mingit kaupa osta ja ei maksnud raha ära.
Jugoslaavias lõppes leib otsa ja hakati kommentaariumis teineteist närima.
Ütle talle, et meie ei pea Nõukogude Liidu sita eest vastutama.
Keda sa ütlesid, kes meid selles süüdistas? Bäckman?"
<p>
"Donald."
<p>
"Milline Donald? Ega ometi..."
<p>
"Washingtoni Donald. Kaljulaid oli pildil sihukest nägu,
nagu oleks piruka sees olevat hiirt hammustanud."
<p>
Leo ohkab sügavalt.
<p>
"Hea et Meri polnud, see oleks mikrofoni varastanud
ja Donaldi turvamehed oleks talle kukile hüpanud.
Tead Jaak, see asi ei lõhna hästi. Mida sult küsiti
ja mida sa vastata oled jõudnud?"
<p>
"Küsiti, kuidas Donaldi fänniklubi oma maskoti tegevust seletab.
Olen jõunud kolm korda perse auku saata, öelda
et tegemist on Sorose salaorganisatsiooni mahitatud valeuudisega,
nagu see video selle CNN-i ajakirjanikuga, kes 'vabandust, proua' ütles...
...kirjutasin et Kaljulaiul ei ole soolikat
ja liberastid võetakse veel vastutusele."
<p>
"Tead, õhtu on hiline, hommik on õhtust targem.
Kus see arutelu teil aset leiab?"
<p>
"See on sõprade klubis. See vasakäärmuslane
kiusab meid seal ja küsib asju, topib Wikipedia ja BBC linke kah."
<p>
"Sa oled ju mode seal?"
<p>
"Olen. Kustutan ära?"
<p>
"Tee seda. Hommik on õhtust targem.
Ma niikaua uurin, et mida Donald ikkagi ütles,
ja hommikul mõtleme välja, mida öelda, kui keegi küsib.
Kas teil muide keegi välispoliitikaga üldse tegeleb?"
<p>
"Mart."
<p>
"Nii. Ja miks sa Mardi poole ei pöördunud?"
<p>
"Ei võtnud telefoni. Viis korda proovisin."
<p>
"No hästi. Peetrilt võib kah sääraste asjadega küsida.
Parem oleks, kui sa jätaks selle üldse Peetri teemaks.
Asi on selles, et ma olen teie pundis uus inimene
ja ma võin natuke šokeerida oma jopesid,
kui ma midagi mõtlematult välja ütlen."
<p>
"Arusaadav. Aga aitäh."
<p>
"Head ööd. Ja ära muretse, silume ära. Aga jah,
me peaks hiljem natuke ajaloost rääkima."
<p>
Leo paneb telefoni ära ja sõnab vaikselt "ух блин круглое окно".
</p>
