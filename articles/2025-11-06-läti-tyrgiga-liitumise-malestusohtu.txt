Läti Türgiga liitumise mälestusõhtu?
2025-11-06
perestroika.pw
jonn, enesevigastamine

<p>
Läti parlamendi sama koosseis on hiljuti teinud kaks kaalukat otsust: liituda <a target=_blank href="https://en.wikipedia.org/wiki/Istanbul_Convention">Istanbuli konventsiooniga</a> naiste vastase vägivalla ja koduvägivalla ennetamiseks... ning liituda Türgi eeskujuga ja lahkuda konventsioonist. Vahepeal ei muutunud muu, kui parteipoliitilised kombinatsioonid. Kes soovib pikka taustalugu, loeb Feministeeriumis avaldatud <a target=_blank href="https://feministeerium.ee/istanbuli-konventsioon-lati/">Una Bergmane seletavat artiklit</a>. Seimi rumala otsuse vastu protestisid Lätis juba mitu tuhat inimest, üritused tulevad ka 6. novembril Tallinna <a target=_blank href="https://www.facebook.com/feministeerium/posts/kohalikud-l%C3%A4tlased-t%C3%B5mbasid-eestis-ka-sae-k%C3%A4ima-ja-korraldavad-sel-neljap%C3%A4eval-k/1293304282840969/">Vabaduse väljakul</a> ja samal ajal <a target=_blank href="https://www.facebook.com/events/4104286139886045/
">Tartu Raekoja platsil</a>.
<p>
Kes soovib kokkuvõtet: Roheliste ja Talurahva Liit (ZZS) läks koalitsioonipartnerite peale närvi, laadis püssi jonniga ja tulistas Läti ühiskonnale labajalga. Olukord on jabur ja valus, aga mitte eluohtlik. Läti president kaalub, mida vastuvõetud seadusega teha - kas lasta parlamendil seda uuesti arutada, panna see rahvahääletusele või saata kohtule arutada. Mis valik on õige, pole ilmselge. Parlament võib mõistusele tulla, aga garantiid pole. Juriidiliselt on kõik korrektne, kohtu ülesanne pole võitlemine rumaluse, vaid õigusrikkumistega. Rahvahääletus üsna selge küsimuse üle oleks ühiskonna ressursside raiskamine, aga võib-olla on see vajalik.
<p>
Lugejal võivad tekkida mõned küsimused, mida ennetada püüan.
<p>
- Kas Istanbuli konventsiooni on kellegi vastu kurjasti kasutatud? Minul ühtegi juhtumit teada pole.
<p>
- Kas Istanbuli konventsiooni on kasutatud kellegi aitamiseks? Nagu oleks, sellele viidates on võetud vastu otsuseid, mis üritavad vähendada koduvägivalda ja eriti naiste vastast vägivalda, kuna paraku on fakt, et mehed on naiste vastase vägivalla edetabelis eespool, kui naised meeste vastase vägivalla omas.
<p>
- Kas Istanbuli konventsioonist lahkumisele on pretsedente? Mida head see on lahkujale toonud? Lahkunud on Türgi, seda president Erdogani võimu all, kes on Türgile toonud palju põnevat (tuhandete isikute vahistamise ja represseerimise), karmid sõnavabaduse piirangud, hüperinflatsiooni ja sõjalised avantüürid Põhja-Süürias. Konventsioonist lahkumine oli Erdogani kingitus traditsioonilistele islamistidele - olge rahus, velled, meie siin naiste õigusi väga ei kaitse.
<p>
Julgen kindla peale öelda et selge enamus lätlasi pole soovinud omale selleks jõuluks Erdogani stiilis kinki. Vabaduse Väljakul seda arutleda on muidugi sekundaarne. Läti parlamendi juures oli õige suur meeleavaldus, mis nende parlamenti veenda ei suutnud. <a target=_blank href="https://manabalss.lv/i/3788">Petitsioonile parlamendi ümber veenmiseks</a> on kogutud juba üle 67 000 allkirja. Tulgem siiski jama kokku keeramise vastu välja. Kuna on pime, eriti pime on hetkel põllumeeste ja roheliste partei ZZS tagatoas, toogem kaasa sobivaid valgusallikaid.
<p>
</div>
