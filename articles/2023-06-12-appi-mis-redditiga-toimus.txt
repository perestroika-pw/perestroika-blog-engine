Üldstreik Redditis 12.-14. juunil 2023
2023-06-12
perestroika.pw
sotsiaalmeedia, äri, streik

<p>
Nagu ehk märganud olete, oli Perestroika blogi
"kommentaarium" seni Redditis. Vana Reddit on
tekstipõhise eluviisiga inimestele üsna mugav.
Eesti redditis oli kerge nii konstruktiivseks jutuks
kui piikide murdmiseks vestluskaaslasi leida.
<p>
Siis "juhtus" Redditi administratsioon: nad leidsid,
et nende püha ülesanne on hävitada sidusrakendused.
Nad kehtestasid API kutsetele piirangud ja hinnad,
mille peale kõik alternatiivsete Redditi liideste arendajad
alla andsid. Mis veel hullem, partneritele anti hinnapommiks
valmistumise aega 1 kuu. "Kirves tuleb vuhinal"
ei ole tore suhtumine koostöösse.
<p>
Asi meenutab väga Facebooki ja XMPP kurba lugu.
Kunagi oli XMPP populaarne protokoll ja Facebook Messenger
lubas firma serverite kaudu suhelda muude XMPP klientidega.
Mina näiteks vestlesin FB-sõpradega Pidgini abil.
Siis teatas Facebook, et "kirves tuleb vuhinal",
leidis et "aias on küllalt mesilasi" ja ehitas aiale
klaaskupli peale. Edaspidi tuli sumisemiseks lõustikus registreeruda.
<p>
Mul on tekkinud mulje, et sedasi käitub firma teatud arengujärgus,
kui tekkinud on tunne, et ollakse võimsad ja tugevad. Miks?
Ma ei tea, võib-olla soovitakse sidusrakenduste turuosa omale,
aga ma ei mõista, kuidas? Igatahes puudutas see kõige valusamalt moderaatoreid,
kuna nad kasutavad oma redditite modereerimiseks
roboteid ja abirakendusi. Moderaatoritele oli Redditi sõnum
"vaip vuhinal jalge alt".
<p>
Nii algas üldstreik. Algul liitusid need,
kellele enim haiget tegi. Siis liitusid need,
kellele on vasutmeelt teerulliga üle sõitmine (näiteks r/futurology
ja r/anarchism). Kaua kaalusid suured, miljonite kasutajatega
redditid (näiteks r/europe), aga lõpuks liitusid ka paljud neist.
Protestivad ka r/eesti ja r/suomi.
Üldstreik on paar tundi noor - tulemus pole teada.
Palun hoiduge Redditi kasutamisest 2 päeva vältel,
tähtis on näidata korporatsiooni kontorile kasutajate arvu langust!
<p>
Blogi uus kommentaarium, tulevikus loodetavasti
paralleelne Redditi omaga, asub lahkete päikesepunkide
Lemmy serveril "slrpnk.net" (Lemmy on üks Fediverse'i peal
jooksvaid rakendusi ja ühildub mingil määral Mastodoniga).
<p>
Tere tulemast arutlema aadressil:
<p>
<a target=_blank href="https://slrpnk.net/c/perestroika_pw">https://slrpnk.net/c/perestroika_pw</a>
<p>
Varu-kontaktipunkt Mastodonis asub
<a target=_blank href="https://a.nti.social/users/perestroika-pw">siin</a>
ja loomulikult töötab iga päev RiseUp-i meiliaadress.
Kas seda iga päev loetakse, on põnevam teema. :)
<p>

</div>
