The Guardian soovitab Brexiti rahvakogu
2019-01-10
Jaan Veski
brexit, täiskäigul ummikusse

<p>
Nüüdseks on Brexiti arengud enamvähem niikaugel, kui
<a target=_blank href="http://perestroika.pw/2016-06-25-segadust-kumneks-aastaks.html">juunis 2016 ennustasime</a>.
Hämmastavad kogused läbirääkimisi pole viinud osapooli rahuldava lahendini,
pehme lahkumine ei sobinud UK valitsusele, kõva lahkumine ei saa UK parlamendi tuge,
leppeta lahkumine on võrdne enese vigastamisega,
ja ometi tähtaeg läheneb. Selle ületamisel on leppeta lahkumine juhtunud.
<p>
Tänaseks päevaks UK valitsus avaldanud massimeedias esimesed hoiatavad reklaamid
ilma leppeta toimuva Brexiti puhul tekkivate sekelduste kohta,
et inimesed neid vähendada saaksid. Tõrked võivad tekkida kümnetes valdkondades.
<p>
Kui küsida, kas UK valija sai referendumil ette näha,
milline supp talle taldrikule valatakse, on vastus selge "ei".
Isegi ennast süsteemianalüüsis koduselt tundvad inimesed
ei suutnud ennustada portsjoni suurust ega klimpide vägevust.
<p>
Küsimuse peale, kas nad praegustel tingimustel
jätkuvalt valiks Brexiti, vastab nüüd jaatavalt vähemus.
Taldrikule valatud supp on liiga vürtsikas,
seda on palju ja see näeb kole välja.
<p>
Taustal on muutunud ka maailm. Trump kutsub EL-i
avalikult "vastaseks" ning korraldab USA valitsuses kaost.
Lootus lääne pool stabiilne liitlane säilitada
on hetke tühi lootus - liitlaseks on kloun.
Idapool on Hiinani välja küüned sissepoole kõigil,
peagi juba ka esimesed paartuhat kilomeetrit.
<p>
Poliitiline protsess on kinni kiilunud ja poliitikud
püüavad elanike huvide lisaks hoida koos oma parteisid.
Brexiti-lõhe jagab pooleks nii konservatiivid kui tööpartei.
On irooniline, et ei peaminister Theresa May ega opositsiooniliider
Jeremy Corbyn ei esinda hetkel enam rahva arvamust.
<p>
Referendumi korraldamiseks on hilja. Üldvalimisteks
on hilja. Brexiti pikendamiseks on veel võimalus.
Karikatuur, kus lennuki katusele klammerduv peaminister
naelutab kinni kukkuva lennuki ust, et reisijad välja ei saaks,
pole enam nii ülevõlli huumor, kui alguses näis.
<p>
Eelneva taustal soovitab The Guardian proovida ideed,
mida siin kunagi proovitud on - <a target=_blank href="https://www.theguardian.com/commentisfree/2019/jan/08/the-guardian-view-on-brexit-the-government-has-failed-its-time-to-go-back-to-the-people">kutsuda kokku statistiliselt esinduslik valim UK elanikke</a>
ja küsida neilt nõu. Ehk siis, teha rahvakogu.
Kas ettepanek vedu võtab ja protseduur nõu küsimist võimaldab,
ei ole meie suutelised ennustama. Tegemist näib olevat
UK piirides pretsedenditu asjaga.
<p>
