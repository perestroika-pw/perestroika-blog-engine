Jääme kolme ebavõrdsema hulka?
2018-11-15
perestroika.pw
astmeline tulumaks, sotsiaalmaks, ebavõrdsus

<p>
<b>PRESSITEADE</b>
<p>
Reformierakond lubas viia Eesti viie rikkama hulka.
Objektiivselt oli nende kauakestnud võimu lõpus Eesti <b>peaaegu jõudnud
kolme ebavõrdsema hulka</b> - veel väike pingutus, ja ebavõrdsuse medal on käes!
<p>
Eesti Panga 2016. aasta aruanne
<a target=_blank href="https://www.eestipank.ee/sites/eestipank.ee/files/publication/o_1_2016_kokku.pdf">
Eesti leibkondade varad, kohustused ja jõukus [PDF]</a>
tõdeb järgmist: "Netovara on võrreldes sissetulekuga ebavõrdsemalt jaotunud,
seda nii Eestis kui ka teistes riikides. Võrreldes teiste HFCSi läbi viinud euroala riikidega
on aga netovara jaotus Eestis üks ebavõrdsemaid, meist ebavõrdsem on see
ainult Küprosel, Saksamaal ja Austrias."
<p>
Aeg on selles edetabelis tagasi tulla, mitte unes edasi kõndida.
Lootsime väga, et kui Keskerakond sotsiaalmaksu osas seisukoha võtab,
on see sama taibukas, kui nende seisukoht tulumaksu osas -
nimelt, et tulumaks peab muutuma astmeliseks.
Kahjuks avanes eile nukker vaatepilt: seletamatul põhjusel
tegi Keskerakond ettepaneku kehtestada sotsiaalmaksu lagi,
andes mõista, et üldiselt on kõik korras - kuid näidustatud oleks
väike rahasüst kõige kõrgemapalgaliste tööhõive nimel!
<p>
Kõrgelt tasustatud ei vaja kingitusi. Nad juba praegu
asutavad firmasid, OÜ-tavad ning ei tasu sentigi sotsiaalmaksu.
Eesti maksusüsteem loob tugeva motivatsiooni teenida passiivtulu,
kasvõi teeselda seda, näidates oma töö tulemit dividendina.
Miks on passiivtulu (teiste tööst elamine) maksustatud 20% määraga,
töö tegemine aga summaarselt ca. 55% määraga?
<p>
Anarhistid on samavõrd sotsialistid kui ultraliberaalid.
Meie jaoks on passiivtulu madalam maksustamine arusaamatu ja ebaõiglane.
Meie ideoloogia-prisma lahutab vaatepildist tuleva valguse
klassivastuolude spektriks, mille ühes otsas on selgelt parem
ligipääs poliitikute kõrvadele. Stabiilset ühiskonda nii ei ehita.
<p>
Kui eesmärgiks on majandusliku ebavõrdsuse tasandamine,
on lahendus ammu teada. Aktiiv- ja passiivtulu
tuleb kohelda võrdselt, maksustades kõiki tulusid
astmelise eraisiku tulumaksuga. Töötamist millegi täiendavaga maksustada ei ole õige.
Astmelise tulumaksu määr peab aga tulude kõrgemas otsas
lähenema praegusele tulu- ja sotsiaalmaksu määrade summale - siiski mitte ületades seda,
sest siis halveneks maksude laekumine. Kui nii tehakse,
võib sotsiaalmaksu rahuliku südamega kaotada.
<p>
<b>Protestiks vales suunas kalduva poliitika vastu
parkis anarhistide poliitikaportaal "Perestroika"
Gonsiori tänava Raadiomaja ristmiku täis meie sõnumit kandvaid rattaid.
<p>
Gonsiori on nüüd muudetava suunaga tänav.
Loodame, et Jüri Ratas näeb, kuidas muud rattad teises suunas sõidavad,
ja kaalutleb, ega pole vastassuuna vööndisse kaldumas! :)
</b>
