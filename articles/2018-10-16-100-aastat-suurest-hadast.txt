100 aastat suurest hädast
2018-10-16
Jaan Veski
maailmasõda, gripp, sada, 100

<p>
Teda kutsuti Hispaania gripiks. Hispaania ei olnud asjas kuidagi süüdi,
ega isegi asjaga eriti seotud. Lugu oli lihtsalt sedasi,
et Hispaania oli suures sõjas neutraalne ning ei tsenseerinud
ajakirjandust sedavõrd karmi käega, kui sõdivad riigid.
<p>
Nii said inimesed ahhetades lugeda, et Hispaanias on põrgu lahti
ja kõik köhivad kopsud välja ja surevad nagu kärbsed...
...aga nende turvalises tagahoovis ei juhtu midagi märkimisväärset.
Siis läksid nad poodi, keegi köhis ja edasi võite arvata.
<p>
Haiguse suurimateks levikolleteks olid ilmselt rindele ja tagasi
liigutatavate sõdurite laagrid. Võimalik, et sealt see algaski.
Aastal 1999 uuris epideemia allikaid UK tiim, mida juhtis viroloog John Oxford
St Bartholomew's haiglast ja Londoni Kuninglik Haigla. Nemad tuvastasid
epideemia keskpunktiks sõjaväelaagri ja haigla Étaples'is, Prantsusmaal,
aga teised on teinud teisi järeldusi. Takkajärgi täpset kulgu ilmselt ei taasta.
<p>
Esimese ametliku gripihaigena raporteeris end Fort Riley's paikneva kompanii
kokk Albert Gitchell 4. märtsil 1918.
Loomulikult polnud ta esimene tegelik gripihaige, enne teda
võis olla sadu tuhandeid diagnoosita haigeid, ja pärast teda järgnes veel 500 miljonit inimest,
kellest 50-100 miljonit surid. See teeb 3-6% maailma toonasest rahvastikust.
Gripp surmas 24 nädalaga rohkem inimesi, kui AIDS 24 aastaga ning katk sajandiga.
Keskmise USA elaniku oodatav eluiga langes 1 aastaga 12 aastat.
<p>
Äsja inimeste sekka hüpanud haigused võivad mõnikord
silma paista sellega, et keha hilinev kaitsereaktsioon neile
kasvab ohtlikumaks, kui haigus ise. "Hispaania gripp"
paistis sellega silma, ning vanuse järgi reastatud kõvera
keskel, täies elujõus ja tugeva immuunsüsteemiga inimeste hulgas,
oli oluliselt kõrgem suremus, kui ümberringi.
<p>
Õppetunnid on õpitud, aga väärivad ehk kordamist.
Riigid suutsid relvade abil tappa 15-19 miljonit inimest,
tehes ülejäänutest mugava märklaua.
<p>
Gripp suutis ilma relvadeta tappa 5 korda rohkem.
Tsensuur, teabe puudumine ja selle mitte mõistmine
saavad oma arvele ilmselt mitmekümne miljonise saldo.
Inimesed muidugi ei jätnud jonni ja 35 aastat hiljem
üritasid tõestada, et nad on gripist tegusamad. Ei olnud,
aga peaaegu võrdseks said. Oht nr. 2 omaenda liigi säilimisele, äge tiitel.
<p>
Tänaseks on inimene muidugi oht nr. 1 ja gripi vastu saab vaktsiini apteegist.
Käisin seal täna ja olen peagi 4 popima tüve vastu immuunne.
Kui mõistlik protsent meist, eriti rohkemate kontaktidega isikud,
viitsivad end kaitsta, on iga-aastase külalise levik vaevaline.
Sajandi jooksul on viirus oma uute kandjatega palju kohanenud
ja kandjad viirusega omajagu. Jõudu on tal siiski palju järel.
<p>
Üldiselt aga, tervishoid on oluline. Muud asjad
võivad meiega juhtuda, võivad ka juhtumata jääda,
aga kõik jäävad kunagi vanaks ja kõik jäävad kunagi haigeks.
<p>
Allikad (kehvas tujus mitte lugeda):<br>
<a target=_blank href="https://en.wikipedia.org/wiki/Spanish_flu">https://en.wikipedia.org/wiki/Spanish_flu</a></br>
<a target=_blank href="https://en.wikipedia.org/wiki/World_War_I_casualties">https://en.wikipedia.org/wiki/World_War_I_casualties</a></br>
</p>
