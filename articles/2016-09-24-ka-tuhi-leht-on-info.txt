Ka tühi leht on info
2016-09-24
1 MΩ
valimised, hääletamine, ülekantav hääl

<p>
Täna on kuumaks teemaks presidendivalimised.
<p>
Anarhistina ma ei osale nendel, ega pürgi neid mõjutama ühelgi viisil, küll aga luban omale neid kõrvalt
vaadata – ning mõistan südamest neid valimiskogu liikmeid, kes lasid kasti tühja lehe või rikkusid sedeli.
Minu kolleegid on seda väljaspool valimiskogusid ammustest aegadest teinud – isegi siis kui neid on
kohustatud valima.
<p>
Kindlasti lähevad nüüd liikvele jutud, et “põhiseadus on katki” või “valimissüsteem on katki” – et tühja
sedeli andmine on taunitav, või et häälte lugemine vajaks drastilisi muutusi.
<p>
Lugupeetud riigi-inimesed – teie süsteem pole katki. Vaadake uuesti – see ju töötab. Tühi sedel on
üsna oluline info, ja imekombel on siitkandi seadustik saanud nõnda, et ei sunni valimiskogu liiget valima.
Ta võib anda tagasiside, et pakutavad valikud pole piisavad. Ühe ametikoha täitmisel ühe isikuga on see
päris väärtuslik tagasiside.
<p>
Kandidaatide endi reaktsioonid kinnitavad, et säärane tagasiside on tähtis. Mõlemad lõppvooru
kandidaadid, nii Allar Jõks kui Siim Kallas tunnevad kahtlemata mänguteooriat enam kui veidi.
Mõlemad lugesid lõppvooru tulemusest välja omale olulise sõnumi.
<p>
Kui aga pettumust valmistab teadmata pikkusega protsess, on mul teile üks lihtne idee selle kiirendamiseks:
kasutage mitme eelistusega hääli. Mitme eelistusega hääletamisel märgib hääletaja sedelil esimesse
välja oma lemmiku, teise välja teise eelistuse, ja kolmandasse kolmanda. Pingerida võib olla kuitahes pikk.
Inglise keeles kutsutakse seda "ranked voting system", "transferable vote" või "instant runoff voting
system". Mitmed maad kasutavad selle variatsioone edukalt ( https://en.wikipedia.org
/wiki/Ranked_voting_systems ).
<p>
Tegemist on tavapärasest paindlikuma ja ette mõtlemist võimaldava valimissüsteemiga, mis lubab
korraldada kohesed lisavoorud koheselt. Lisavoorudes võib sealjuures kehtida kas sama või erinev
lävendi artimeetika, ja sellel on ette mõtlemise tulemustele ka oluline mänguteoreetiline mõju (ehk: olge
hoolsad ja tutvuge enne kasutamist toote juhendiga).
<p>
Mitme eelistusega süsteem ei keela tühja sedeli kasti laskmist, vaid annab ratsionaalse väljundi neile, kes
seda muidu peaksid tegema.
<p>
Lisaks vähendab see häälte “kaotsiminekut”, mis vaevab üldise probleemina kõiki esindusdemokraatia
süsteeme.
</p>