Theresa May võimatu ülesanne
2019-01-29
Finrod F
lühirepliik, mission impossible, brexit

<p>
Helsingin Sanomat <a target=_blank href="https://www.hs.fi/ulkomaat/art-2000005981823.html">kirjutab täna õhtul sellest</a>, kuidas UK parlament andis
peaministrile viimasel minutil napi enamusega (318 poolt, 310 vastu)
ülesande avada uuesti läbirääkimiseks UK lahkumislepe Euroopa Liidust
ja teha sellesse täiendusi.
<p>
Vahetult enne seda oli parlament hääletanud, et väljumiseks lisaaega ei taheta.
Seega on peaministril 1 kuu, et kogu rändtsirkus uuesti kokku meelitada
ning iga karvase ja sulelisega uus siduv kokkulepe saavutada.
<p>
Enamus karvaseid ja sulelisi on sealjuures hetkel talveunes,
mõned valimisvõitlusega hõivatud (siin :P), mõned otsustuvõimetud,
mõned jonnivad ning ei saa välistada, et kriitilisel hetkel
puudub mõnel ajutiselt valitsus.
<p>
"Palju õnne", on ilmselt ainuke asi, mida May'le täna soovida saab.
Kohe väga palju, sest üldjoontes lükati ta tanki.
Ülesanne on võimatu.
<p>
Kui täiskasvanutele mõeldud Tolkieni muinasjutus Silmarillionis
palub inimeste soost Beren haldjakuningas Thingolilt
luba abielluda tema tütre Luthieniga, siis kuningas kostab,
et muidugi tohib - ainult enne võiks ühe pisikese teene teha,
ning kohaliku saatana kroonijuveelidest ühe tuua.
(Kohalik saatan elab seal põhjanaba kandis ja liigub
kopsakate tulekollide seltsis - umbes nagu hiid-ansipid, aga leegimeres.
Bereni jaoks lõppeb asi talutavalt üksnes tänu sellele,
et kuningatütar on kümme korda kompetentsem, kui keegi
silmapiiril ning tõepoolest pöörab ajaloo pahupidi.)
<p>
Päriselus niimoodi ei käi. Aitäh proovimast, show oli vägev,
aga peaminister May karjäär sai just läbi.
Temast valmistutakse käsi puhtaks pesema.
<p>



