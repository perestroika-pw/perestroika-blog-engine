Rahvastiku kasv üleprognoositud?
2019-02-04
Finrod F
rahvastik, prognoosid, haridus

<p>
Wired toob meieni <a target=_blank href="https://www.wired.com/story/the-world-might-actually-run-out-of-people/">
arutelu sellest</a>, kas ÜRO poolt rahvastiku prognoosimiseks
pruugitavad mudelid on adekvaatsed. Lühidalt öeldes väidavad
Kanada ajakirjanik John Ibbitson ja politoloog Darrell Bricker,
et mudelid, mis ei arvesta naiste haridustaset,
annavad valesid prognoose - sedavõrd valesid,
et küsimus võib olla, kas aastaks 2100 on planeedil
9 või 11 miljardit elanikku.
<p>
Rahvastiku teemalise raamatu autorid püstitavad lennuka väite,
et peaaegu igal pool maailmas on naiste haridustase tõusnud,
laste ellujäämus kasvanud ning tulemusena järsult langenud
planeeritav perekonna suurus.
<p>
Oma väite toetamiseks küsitlesid nad naisterahvaid 26-l erineval maal
ja uurisid, kui mitut last soovitakse oma perekonnas keskmiselt.
Vastus oli peaaegu eranditult kahe ringis.
<p>
Samuti toovad autorid näitena Filipiinide statistika.
Maal, kus poliitiline kliima on pigem minemas torust alla,
on sellest hoolimata rahvastiku kasvukiirus ajavahemikus 2003-2018
langenud 3.7% pealt 2.7% peale. Sama palju langes USA rahvastiku
kasvukiirus perioodil 1800-1950. Muutus tänapäeva maailmas
on palju kiirem.
<p>
Kui minna tänapäeval Keeniasse, siis naiste põhihariduse omandamise
tase on meestega võrdne. Lõpueksamid teeb ära praktiliselt võrdne
arv poisse ja tüdrukuid. Kas eelneva taustal on adekvaatne
prognoosida ülejäänud sajandiks Aafrika maapiirkondade vaesust,
on lahtine küsimus.
<p>
Raamatu autorid seda prognoosida ei näi soovivat, ja see on julgustav.
Perestroika märgib siiski, et tegur, millega autorid tingimata ei arvesta,
on võimalus elada destabiliseeritud maailmas, kus riigid vaenutsevad
ja kliima tõrgub. Kas inimkond suudab juhtida end alles jäämise rajale,
sõltub suuresti tänaste inimeste tegudest ja valikutest.
<p>
