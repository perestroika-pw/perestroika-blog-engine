Poolas algas perestroika
2019-02-12
Jaan Veski
poola, ya basta, insta

<p>
"Wiosna" tähendab poola keeles "kevad".
Poolakatel viskas talvest üle, ja mitte kliimaatilisest talvest, vaid poliitilisest.
Millest täpselt, kas rahvuskonservatiividest või usukonservatiividest, ei ole hetkel veel selge,
aga HS <a target=_blank href="https://www.hs.fi/ulkomaat/art-2000005998006.html">raporteerib</a>,
et nad tegid <a target=_blank href="https://en.wikipedia.org/wiki/Spring_(political_party)">uue partei</a>,
mis on üleöö saavutanud 16% valijate toe.
<p>
Uus partei ütleb, et kirik tuleb riigist uuesti lahti harutada,
naiste õigus laste sünnitamise üle otsustada neile tagasi anda,
samasooliste liidud seadusesse kirjutada, Euroopa Liit inimestele
kättesaadavaks ja lähedale tuua, kodanike osavõttu poliitikast hõlbustada,
üldist tervishoidu ja ühistransporti toetada. Koolidesse nõutakse
seksuaalharidust ja õpeaineid, mis aitaks vähendada vägivalda ning kiusamist.
<p>
Uue partei juhiks on Słupski linnapea Robert Biedron, kes on Poola jaoks veidi tavatul kombel avalikult gei.
Biedron on lubanud arendada uusi sotsiaaltoe süsteeme
ja kehtestada üldine miinimumpension, ning muuseas, sulgeda söekaevandused 2035. aastaks,
erinevalt võimuparteist, mille mõned esindajad
meeleldi veel 200 aastat sütt välja kaevaks.
Riikliku kirikurahastu soovib partei likvideerida
ja kohustusliku usuõpetuse kaotada.
<p>
Ajalehe Rzeczpospolita tellitud 1000 vastajaga küsitluses,
mille tegi uuringufirma Ibris, sai Kevad üle 16% toetuse. Valitsuspartei "Seadus ja õiglus"
naudib 37% toetust ning peamist opositsiooniparteid "Kodanikefoorum" toetab 22%.
<p>
Kui toetus püsib, tähendab Kevad võimupartei absoluut-enamuse lõppu
ja see on hea - absoluutne enamus rikub ka parima ning viletsa muudab maruhalvaks.
Perestroika avaldab oma lõunamaa kolleegidele solidaarsust ja teatab,
et nii peabki minema, Eesti Päevaleht juba teatas sellest! ;)
<p>
<a target=_blank href="http://epl.delfi.ee/news/arvamus/mihhail-gorbatsov-perestroika-voidab-21-sajandil?id=51095582">
<img class=illustration-image src="./pics/perestroika-voidab-21-sajandil.jpg">
</a>
<p>
