Osad EKRE liikmed läksid vägivaldseks
2018-11-26
Jaan Veski
poliitika, pingestamine, vägivald, EKRE

<p>
Esmaspäeval, 26. novembril registreeriti tänase Eesti Vabariigi
esimene avaliku grupiviisilise poliitilise vägivalla juhtum.
Õhtuleht kirjutab: "Riigikogu ees toimuv EKRE meeleavaldus võttis ootamatu pöörde,
kui lavale astunud eurosaadik Indrek Tarand tõmmati pikali.
<a target=_blank href="https://www.ohtuleht.ee/908626/galerii-indrek-tarand-sai-ekre-meeleavaldusel-peksa-maaslamajat-on-ju-tore-jalaga-luua">
Tarandit peksti jalgadega selga ja kõhtu</a>." EKRE toetajad väitsid, et Tarand oli purjus ja noris tüli.
"Loomulikult ei olnud," ütles Tarand ERR-ile. Politsei Tarandil joovet ei tuvastanud.
<p>
Salajast poliitilist vägivalda on esinenenud varemgi,
pea eranditult on tegijateks olnud neonatsid.
Ka minu anarhistist kolleeg on saanud peksa (ta paranes),
olen näinud meie aknasse visatud kive (panime plastklaasist aknad),
vandaliseeritud uksi (neetisime ja keevitasime tugevamaks),
lubadusi teha ühte ja kolmandat (hankisime piprad)
ja sotsiaalmeedias relvadega poosetamist (võtsime teatavaks).
<p>
Avaliku poliitilise vägivalla algusest on kombeks hakata lugema aastaid
vabariigi lõpuni. Lõpp tuleb siis, kui vägivald eskaleerub
või arvamuse avaldamine liiga ohtlikuks saab.
<p>
Käesolev on üleskutse anarhistidele: ärme vasta.
Mõned EKRE liikmed on hullunud, see pole saladus.
Nad ei teinud seda koos, anname neile lisavõimaluse.
<a target=_blank href="http://www.delfi.ee/news/paevauudised/eesti/video-ekre-toetajad-tungisid-protestil-kallale-tuli-norinud-indrek-tarandile?id=84556249">
Tarand ise ütles nõnda</a>: "Seda oligi karta -
kui EKRE on praktiseerinud kõne- ja sõnaruumi debati vulgariseerimist,
siis ega liidrid seda ei kontrolli."
<p>
Samas, EKRE liidrid teavad oma järgijate kultuuri ja kutsuvad neid
läbi loori üles tegudele. Mille muuna võiks käsitleda
Martin Helme üleskutset "Tahan, et kohtunike Virgo Saarmetsa,
Maret Altnurme ja Kaire Pikamäe pead veereksid"
või Mart Helme sõnakõlksu "Soovitan tõsiselt tegeleda kõigi
rändelepingu kaitsjate julgeolekutausta uurimisega".
Tulemuseks on see, et mõned EKRE järgijad tulevad
meelt avaldama plakatitega, mis paneks anarhisti
sobitama selga kuulivesti. Tsiteerin <a target=_blank href="https://www.err.ee/879970/ekre-meeleavaldus-uro-randeraamistiku-vastu-laks-tuliseks">ERRi artiklit</a>.
<p>
"Loosungite seas paistis silma kohale toodud 'Reeturite võllapuu',
kuhu oli köie otsa riputatud köögimikser . Samuti loosung 'Eesti rahva reetur nr. 1',
kus oli kujutatud Kersti Kaljulaidi moslemina. Samuti loosung
'Eesti rahva hävitajad', kus oli kujutatud Jevgeni Ossinovskit,
Kersti Kaljulaidi ja Jüri Ratast."
<p>
Kui EKRE sisekultuur lubab sihukesi võtteid,
siis ärge üllatuge, kui mõni nende hullunud järgija kellegi tapab.
Ärge öelge, et keegi ei hoiatanud. Anarhistid teavad poliitilise kultuuri allakäigust mõndagi
ja hoiatasid. Ka Reformierakonna rahapesu paljastaja Silver Meikar
<a target=_blank href="http://epl.delfi.ee/news/arvamus/tolerastide-jarel-voetakse-ette-sind?id=79709092">hoiatas EKRE kohta</a>.
<p>
Kui anarhistide jutust ei jätku, tsiteerin EKRE tüüpidele
ka Jüri Ratast: "Eesti rahvas on alati suutnud väljendada oma meelsust
rahumeelsel teel. Tegime seda laulva revolutsiooni päevil, ühiselt Balti ketis seistes
ning oma riigi iseseisvust taastades. Oleme ainuõige otsusena
valinud demokraatliku ühiskonna tee, kus lahendame oma erimeelsused
läbi rääkides ja koosmeelt otsides. Mõistan hukka igasuguse vägivalla
oma seisukohtade kaitsmisel ning oponentide ründamisel.
Käte ja jalgade asemel peavad kõnelema meie suud, pead ja südamed."
<p>
