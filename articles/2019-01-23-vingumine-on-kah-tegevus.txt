Vingumine on kah tegevus
2019-01-23
Jaan Veski
väärtuslik põllumaa, haldusriik, bürokraatia

<p>
Eesti rahva muistne vanasõna ütleb: "vingumine aitab".
Ise ma seda ei teadnud, aga sõpradelt sain kuulda.
Nüüd paistab, et aitabki - vähemalt enne valimisi. ;)
<p>
Just nagu õiguskantsler Ülle Madise oma raportis Riigikogule selgitas,
ei tarvitse idee "kaitseme väärtuslikku põllumaad, keelates sinna
ehitamine sootuks" olla põhiseaduspärane. Samuti pole kohustus
pidada seal põldu alati kooskõlas maatüki omaniku soovide, oskuste või võimetega,
ning pimesi kohustamine tuleks lugeda teoorjuse vormiks.
<p>
Nagu meie külalisautor "Maarott" <a target=_blank href="./2018-12-22-sunnime-poldu-pidama.html">kaks kuud tagasi kirjutas</a>
(saatsime ta märgukirja edasi maaeluminister Tarmo Tammele,
teised tegid kah valju ja kiledat häält) ei tule ju riik kellelegi appi põllumaa väärtust hoidma,
vaid tõenäoliselt trahviks inimest, kui too põldu pidada ei jaksa.
See oleks aga äraspidine ja nõme, sest pärast trahvimist jaksab veel vähem.
<p>
Nüüdseks sai Riigikogu maaelukomisjon samuti asjast aru
ja <a target=_blank href="https://www.err.ee/902774/vaartusliku-pollumaa-ehituspiirangut-esialgu-veel-ei-tule">ERR kirjutab, et eelnõu langes menetlusest välja</a>.
Komisjoni esimees Aivar Kokk rääkis järgmist:
"Täna kuulasime kõik osapooled ära. Tõdesime seda, mida me komisjoniski esimesel
lugemisel tõdesime, et palju asju on, kus on probleemid üleval ja eriarvamused.
Enne kui need eriarvamused ei ole lahendatud ja kompromissid leitud,
ei ole võimalik selle eelnõuga edasi minna. Samas kõik inimesed, kes olid laua taga
tõdesid üheselt, et väärtusliku põllumaad tuleb kaitsta /.../".
<p>
Perestroika loodab, et väärtusliku põllumaa kaitsmiseks leitakse režiim,
mis ei lähe vastuollu inimese õigusega oma kinnisvara kasutamise üle otsustada.
Ärme ehita haldusriiki, mis kõike reguleerida püüab!
<p>
Järgmisena plaanime vinguda selle üle, et Kaitseministeeriumi püüd
juhilubade äravõtmisega kutsealustes lojaalsust tekitada on nõme.
Liituge meiega, koos vingume valjemini! :D
<p>
